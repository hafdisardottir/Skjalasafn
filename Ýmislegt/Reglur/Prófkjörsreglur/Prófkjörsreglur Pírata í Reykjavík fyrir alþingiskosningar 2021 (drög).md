***Fyrirspurnir og tillögur varðandi prófkjörsreglur sendist á reykjavik@piratar.is***

**Prófkjörsreglur Pírata í Reykjavík fyrir alþingiskosningar í september 2021**

Framboð og kjörgengi

Píratar í Reykjavík boða til prófkjörs til að velja frambjóðendur á lista fyrir bæði Reykjavíkurkjördæmin fyrir Alþingiskosningarnar 2021.

Allt félagsfólk Pírata, sem kjörgengt er til þeirra alþingiskosninga sem um ræðir. Þau sem eru í kjördæmaráðum eða stjórnum kjördæmafélaga þar sem ekki er starfandi kjördæmaráð, geta ekki bjóðið sig fram nema að segja sig fyrst úr viðkomandi ráðum/stjórnum.

Frambjóðandi tilkynni framboð sitt í Reykjavíkurkjördæmunum í kosningakerfi Pírata x.piratar.is og með tölvupósti á profkjor2021reykjavik@piratar.is (rvkkjordaemi@piratar.is)

Meðal þess sem þarf að koma fram í tölvupóstinum svo framboðið teljist löglegt er:

Nafn frambjóðanda

Kennitala

Heimili

Símanúmer

Tölvupóstur

Í hvaða kjördæmi frambjóðandi býður sig fram ef fleiri en eitt koma til greina.

Frambjóðandi kynni sig með texta og mynd á x.piratar.is.Með framboði sínu telst frambjóðandi lýsa því yfir að viðkomandi muni hafa kjörgengi í Alþingiskosningum á Íslandi í september 2021.  Til þess þarf meðal annars frambjóðandi að vera orðin/orðið/orðinn 18 ára í upphafi þess mánaðar sem kosningin fer fram, sem áætlað er að verði þann 1. september 2021.

Frambjóðandi sem tekur sæti á framboðslista Pírata skal samþykkja það með undirskrift sinni. Þar með staðfestir viðkomandi endanlegt sæti á listanum og gefur samþykki sitt fyrir umboðsmönnum listans. Þetta skal gert eigi síður en 7 dögum áður en frestur til að skila framboðslistum rennur út, ellegar er heimilt að fella viðkomandi af lista.

Tímasetningar

Opnað verður fyrir framboð í kosningakerfinu, x.piratar.is, á viðeigandi undirþingi, 9. janúar 2021 kl. 14:00.

Frestur til að skila inn framboði rennur út miðvikudaginn 3. mars 2021. kl. 14:00 Þá hefst þá kosning á x.piratar.is.

Kosningin stendur í 10 daga, til laugardagsins 13. mars 2021 kl. 14:00.

Niðurstaða prófkjörs

Frambjóðendum verður raðað á framboðslista samkvæmt úrslitum prófkjörsins í kosningakerfi Pírata með Schulze-aðferð.

Frambjóðanda  er heimilt að víkja sæti eða taka sæti neðar á lista en prófkjör segja til um og færast þá aðrir frambjóðendur ofar á listann með einfaldri tilfærslu. Sömuleiðis, hafni frambjóðandi sæti eða verði ófær um að taka sæti á listanum færast þau sem eru neðar ofar á listann með einfaldri tilfærslu.

Óski frambjóðandi eftir tilfærslu neðar á lista eða afskráningu af lista eftir að niðurstaða prófkjörs er ljós, skal senda óskir þar um í tölvupósti til kjördæmisráðs viðkomandi kjördæmis (xx@piratar.is) innan við 8 klst. eftir að atkvæðagreiðslu líkur. Að þeim tíma liðnum er gert ráð fyrir að óskir um tilfærslu og niðurfellingar hafi skilað sér og getu framkvæmdaraðili prófkjörsins þá hafið vinnu við fá uppröðunina og framboðin formlega staðfesta hjá þeim sem raðast hafa á listann.

Að prófkjöri loknu verður frambjóðendum raðað á framboðslista Pírata í Reykjavíkurkjördæmunum samkvæmt félagslögum Pírata.

Niðurstöður atkvæðagreiðslu birtast sjálfvirkt á x.piratar.is eins fljótt og auðið er eftir að kosningu lýkur.  Endanlegar niðurstöður prófkjörsins verða birtar opinberlega í síðasta lagi 24 klukkustundum eftir að atkvæðagreiðslu lýkur. Tölfræði bak við röðun verður birt frambjóðendum greiði 100 eða fleiri atkvæði í prófkjörinu.

Hafi færri en 100 atkvæði verið greidd þegar kosningu lýkur er niðurstaða ekki birt og prófkjörið framlengt um eina viku og öllum félagsmönnum Pírata á landsvísu boðið að greiða atkvæði.

Hún/hán/hann sem hefur raðast efst í prófkjörinu fær að velja í hvoru Reykjavíkurkjördæminu hún/hán/hann tekur sæti, hún/hán/hann sem raðast í annað sæti er þá raðað í efsta sæti í hinu Reykjavíkukjördæminu og svo koll af kolli þar til allir hafa raðast niður á listana.

Ef frambjóðandi er ósátt(ur) við þessa aðferð við röðun á listana þarf frambjóðandi að taka það fram í ofangreindum framboðs tölvupósti og í kynningu á x.piratar.is.  Þar skal Í frambjóðandi taka fram:

Í hvoru Reykjavíkurkjördæminu hann kýs að taka sæti, standi atkvæði á jöfnu, ef það skiptir máli.

Hvort frambjóðandi vill einungis taka sæti í öðru hvoru Reykjavíkurkjördæminu eða hvort honum sama.

Hámarks sæti sem frambjóðandi vill þiggja og vill þá lækka sig í ef hann lendir ofar, ef um slíka afstöðu er að ræða.

Kosningaréttur í prófkjörum Pírata

Kosningarétt í þessu prófkjöri Pírata í Reykjavík hafa þeir sem búsettir eru í Reykjavík og hafa hafa verið skráðir Píratar í 30 daga eða lengur þegar prófkjörinu lýkur og eru með aðgang að kosningakerfi Pírata í Reykjavík.

Kosningaréttur fer að öðru leyti eftir lögum Pírata í Reykjavík og ákvörðun stjórnar eða kjördæmisráðs ef það starfar, innan ramma laga Pírata.

Siðareglur framboðsins

Frambjóðendur í prófkjöri sýna öðrum frambjóðendum kurteisi og virðingu og koma fram af háttvísi, bæði í ræðu og riti.

Frambjóðendur gera skriflega grein fyrir öllum þeim hagsmunum sem gætu skipt máli við framboðið og birta með framboðslýsingunni.

Frambjóðendum ber að gera viðkomandi kjördæmisráði eða kosningastjórn viðvart ef mannorð þeirra er flekkað og ef um eitthvað er að ræða í sögu frambjóðanda sem gæti valdið framboðslistanum álitstjóni eða skaða. Ef um slíkt er að ræða ber viðkomandi trúnaðarfólki sem upplýst hefur verið í þessu sambandi að halda trúnað við frambjóðanda.  Kjördæmisráð eru hvött til að velja einstakling úr sínum röðum sem trúnaðaraðila í þessu sambandi.

Með framboðsskráningu staðfestir frambjóðandi að hún/hán/hann hafi kynnt sér þær kvaðir og skyldur sem fylgi framboði og samþykki þær.

Vinsamleg tilmæli, ráð og kröfur til frambjóðenda

Frambjóðendur eru hvattir til að bjóða sig ekki fram nema þau hafi fullan hug á að taka sæti á lista, jafnvel neðar en þau hefðu óskað sér. Þeim tilmælum er beint til frambjóðenda að lækka sig frekar en segja sig af lista, geti þau ekki hugsað sér að vera í því sæti sem þeim býðst.

Boðið verður upp á  námskeið fyrir frambjóðendur þar sem núverandi þingmenn fræða um það sem felst í framboði og þingmennsku ef til kemur.  Frambjóðendur eru hvött til að taka þátt í námskeiðinu. Frambjóðendum sem ekki komast á námskeið verður boðið upp á samtöl um efnið við námskeiðshaldara.

Frambjóðendur eru hvattir til að vanda skráningu sína á x.piratar.is og svara þar meðal annars eftirfarandi spurningum:

Frambjóðandi lýsir því yfir að hafa lesið og skilið grunngildi Pírata og samþykkir að vinna eftir þeim í kosningabaráttunni og ef til þingsetu kemur.

Vilt þú að tillögur stjórnlagaráðs verði lagðar til grundvallar frumvarpi að nýrri stjórnarskrá?

Hvaða stefnumál, úr samþykktum stefnum Pírata, þykja þér mikilvægust fyrir komandi kjörtímabil?

Hvað telur þú að þú hafir til brunns að bera sem gerir þig að góðum kosti til að gegna þingmennsku fyrir Pírata?

Með hvaða hætti telur þú líklegast að Píratar geti fengið sínum málum fram gengt á þingi?

Ef þú nærð kjöri til alþingis og seinna kæmi til ágreinings og aðstæðna þar sem þú segir þig úr flokknum, myndir þú þá segja af þér þingmennsku og víkja þar með þingsætinu til varamanns eða myndir þú sitja áfram sem óháður eða með starfa öðrum flokkum?

Frambjóðandi má hvetja til skráningar í Pírata í Reykjavíkur kjördæmunum og til að taka þátt í vali frambjóðenda á lista.

Frambjóðendur sem lenda í einu af fimm efstu sætunum þurfa að vera tilbúin til að leggja á sig mikla vinnu í aðdraganda kosninganna. Gera má ráð fyrir að minnsta kosti 20 tíma vinnu á viku síðustu 3 mánuði fyrir kjördag. Að sjálfsögðu á þetta við um full frískt fólk og einnig er ekki verið að hvetja fólk til að vinna “yfir sig”.

Frambjóðendur þurfa að taka þátt í að safna meðmælendum með framboði lista Pírata í kjördæmi sínu. Óskað er eftir að hver og einn safni að minnsta kosti tíu undirskriftum meðmælenda til að létta vinnu af sjálfboðaliðum.

Vinsamleg tilmæli eða ráð til kjósenda

Við hvetjum þau sem hug hafa á að velja á framboðslista að skrá sig í Pírata meira en 30 daga áður en prófkjörum lýkur til að tryggja sér kosningarétt.
