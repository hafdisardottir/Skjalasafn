***Fyrirspurnir og tillögur varðandi prófkjörsreglur sendist á nordausturland@piratar.is***

Tilkynning til félagsmanna Pírata vegna prófkjörs til alþingiskosninga í
Norðausturkjördæmi 2017.

Kjördæmisráð NA-kjördæmis gefur hér með út áætlun um framkvæmd prófkjörs Pírata
í NA-kjördæmi fyrir alþingiskosningar 2017. Áætlunin gildir fyrir kosningar á
árinu 2017.
Óskað er eftir framboðum á lista Pírata í NA-kjördæmi og frambjóðendum boðið að
kynna sig fyrir félagsmönnum í samvinnu við aðildarfélög Pírata í NA-kjördæmi.
Prófkjör verður haldið í kosningakerfi Pírata, kosning hefst 23. september Kl.
19:00 og lýkur 30. september klukkan 19:00.

**Fyrir prófkjör**
Framboðsfrestur er til kl. 15:00 þann 23. september. Allir sem eru skráðir
Píratar fyrir kl. 15:00 þann 23. september geta boðið sig fram í prófkjöri
Pírata í NA-kjördæmi. Framboðsyfirlýsingu skal senda kjördæmisráði á
tölvupóstfangið <nordausturland@piratar.is> með fullu nafni, kennitölu,
lögheimili, símanúmeri og hagsmunaskráningu (frambjóðendur nota eigin dómgreind
til þess að meta hvar mögulegir hagsmunaárekstrar liggja).

**Kynning frambjóðenda**
Aðildarfélög Pírata í NA-kjördæmi kemur kynningartexta allra frambjóðenda inn á
kynningarsíðu Pírata í NA-kjördæmi. Félögin munu vinna í sem mestri sátt og
samvinnu við frambjóðendur um að koma þeim í samband við Pírata í NA-kjördæmi.

Að öðru leyti er kynning frambjóðenda á ábyrgð þeirra sjálfra og skulu þeir fara
eftir samþykktum siðareglum í framboði sínu. Frambjóðendur teljast samþykkja
siðareglum prófkjörsins með yfirlýsingu sinni um framboð.

**Prófkjör**
Rafræn kosning verður búin til í kosningakerfi Pírata undir kjördæmisþingi NA.
Þar verða allir frambjóðendur að skrá sig og bera sjálfir ábyrgð á
upplýsingasíðu sinni í kosningakerfinu. Aðildarfélög aðstoða frambjóðendur eftir
fremsta megni að tryggja að allir séu rétt skráðir áður en kosning hefst.
Kosning hefst kl. 19:00 þann 23. september 2017 og lýkur kl. 19:00 þann 30.
september. Allir sem eru skráðir í Pírata fyrir 24. ágúst 2017 og með
kosningarétt í NA-kjördæmi í alþingiskosningum 2017, eða væru með kosningarétt
ef þeir hefðu aldur til, eru með atkvæðisrétt í prófkjöri Pírata í NA-kjördæmi.

**Úrvinnsla prófkjörsniðurstaðna**
Að lokinni kosningu fer kjördæmisráð yfir niðurstöður kosninganna með
frambjóðendum og tekur við staðfestingu frambjóðenda um hvort þeir vilji halda
því sæti sem þeir fengu, fella sig af lista eða lækka sig um sæti. Ákveði
frambjóðandi að fella sig af lista skal fara fram endurtalning á kosningu í
samræmi við lög Pírata. Frambjóðendum er skylt að vera til taks á meðan unnið er
úr niðurstöðum prófkjörsins. Sé ekki hægt að ná í frambjóðanda getur það leitt
til þess að hann falli niður um sæti, eða verði vikið af lista.

**Eftir prófkjör**
Kjördæmisráð skipar í tóm sæti, ef einhver eru, þar til öll 20 sætin á
framboðslistanum hafa verið fyllt. Niðurstaða prófkjörs og röðunar kjördæmisráðs
í tóm sæti er lokaútgáfa framboðslista Pírata í NA-kjördæmi. Ákveði
frambjóðandi, eftir lokaútgáfu framboðslista, að hafna sæti skulu þeir
frambjóðendur sem eftir sitja færast upp um sæti. Kjördæmisráð skipar í þau sæti
sem upp á vantar til að fylla listann.

**Almennt um prófkjör og niðurstöður**
Ágreiningsmálum um framkvæmd prófkjörs skal vísað til kjördæmisráðs sem tekur
ákvörðun um framhald málsins. Annað hvort með úrskurði um það framkvæmdaratriði
sem ágreiningurinn snýst um eða með því að vísa málinu annað, til dæmis til
trúnaðarráðs Pírata.
Allir frambjóðendur hafa rétt til að vísa málum til trúnaðarráðs,
úrskurðarnefndar eða annað skv. lögum Pírata.
Gildir þessi áætlun um kosningar til Alþingis 2017.

**Siðareglur Pírata í prófkjöri í Norðausturkjördæmi 2017**

- Frambjóðendur í prófkjöri skulu sýna öðrum frambjóðendum kurteisi og
virðingu og koma fram af háttvísi.

- Frambjóðendum er heimilt að birta greinar, blogg og innlegg í öllum
hugsanlegum miðlum, ef ekki er greitt fyrir birtingu.

- Frambjóðendum í prófkjöri er ekki heimilt að borga fyrir auglýsingar eða
fyrir birtingu greina.

- Frambjóðendur skulu ekki fara niðrandi orðum um meðframbjóðendur, hvort sem
er í ræðu eða riti.

- Frambjóðendum er óheimilt að bjóða kjósendum efnisleg gæði í skiptum fyrir
atkvæði þeirra.

- Frambjóðendur skulu ráðfæra sig við kjördæmisráð, ef vafaatriði koma upp.

- Aðildarfélag skal kynna frambjóðendur á miðlum á vegum Pírata, þar sem öllum
er gert jafn hátt undir höfði.

- Ef frambjóðandi brýtur gegn þessum reglum, er kjördæmisráði heimilt að ávíta
viðkomandi með opinberum hætti.

Kjördæmisráð Pírata í NA

Halldór Arason

Sigurborg Ósk Haraldsdóttir

Trausti Traustason