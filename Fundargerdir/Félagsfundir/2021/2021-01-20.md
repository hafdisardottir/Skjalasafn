# Félagsfundar fjármálaráðs

20\. janúar 2021 20:00–22:00  
Jitsi  
Fundarstjóri: Albert Svan Sigurðsson  
Fundarritari: Stefán Örvar Sigmundsson

## Mæting

Eiríkur Rafn Rafnsson, Elín Ýr Arnar Hafdísardóttir, Geir Guðmundsson, Gísli Rafn Ólafsson, Greta Ósk Óskarsdóttir, Guðmundur Arnar Guðmundsson, Haukur Viðar Alfreðsson, Sigurður Ágúst Hreggviðsson, Snæbjörn Brynjarsson og Svafar Helgason.

* Framkvæmdastjórn: Björn Þór Jóhannesson (gjaldkeri), Gamithra Marga (formaður) og Vignir Árnason (ritari).
* Fjármálaráð: Albert Svan Sigurðsson [1], Stefán Örvar Sigmundsson (ritari) og Valborg Sturludóttir (formaður).
* Stefnu- og málefnanefnd: Pétur Óli Þorvaldsson [2].


* Framkvæmdastjóri: Elsa Kristjánsdóttir


* Píratar í Norðvesturkjördæmi: Pétur Óli Þorvaldsson (gjaldkeri og ritari) [2].
* Píratar í Suðurkjördæmi: Albert Svan Sigurðsson (gjaldkeri) [1], Vánía Kristín Leite Lopes (formaður).
* Píratar í Suðvesturkjördæmi: Haraldur Rafn Ingvason og Indriði Ingi Stefánsson (gjaldkeri).
* Píratar í Reykjavík: Guðjón Ólafur Sigurbjartsson (formaður) og Jason Steinþórsson (ritari).


* Femínistafélag Pírata: Olga Margrét Kristínardóttir Cilia.

## Dagskrá

1. Stutt kynning á störfum nefndarinnar. [Valborg]
2. Kynning á drögum að verklagsreglum um fjármálaumsjón. [Stefán]
3. Umræða um fjármögnun aðildarfélaga. [Valborg]
4. Beiðnir aðildarfélaga um fjármagn. [Albert]
5. Kosning um skiptingu fjármagns milli móðurfélagsins og kjördæmisfélaga.
6. Önnur mál.

## Framvinda

### Stutt kynning á störfum nefndarinnar

Valborg flutti stutta kynningu á störfum nefndarinnar.

### Kynning á drögum að verklagsreglum um fjármálaumsjón.

Stefán flutti kynningu á drögum að verklagsreglum um fjármálaumsjón. Að henni lokinni gaf fjármálaráð sér tíma til að svara spurningum fundarmanna.

Björn gerði athugasemd við grein sem sagði að fjármálaráð færi með yfirumsjón yfir fjármálum félagsins. Hann benti á að framkvæmdastjórn hlyti að teljast æðsta stjórn félagsins eins og lög gera ráð fyrir og því gæti engin nefnd verið henni æðri. Hann sem gjaldkeri framkvæmdastjórnar hefur prófkúru og er ábyrgur gagnvart Fjármálaeftirlitinu ásamt hinum meðlimum framkvæmdastjórnar. Einnig undirritar framkvæmdastjórn ársreikninga og því hlýtur ábyrgð og eftirlit með fjármálum félagsins að liggja hjá framkvæmdastjórn en ekki fjármálaráði sem semur verklagsreglur og fjárhagsáætlun en hefur þó eftirlit með bókhaldsvinnubrögðum og verklagi móðurfélagsins og aðildarfélaga í fjármálum.

Fjármálaráð féllst á þessa túlkun.

Elsa spurði hvort um væri að ræða reglur eða leiðbeiningar í sambandi við aðildarfélögin þar sem orðalag verklagsreglanna var meira leiðbeinandi en krefjandi. Stefán svaraði að samkvæmt grein 7.3.2. í lögum Pírata skal fjármálaráð setja verklagsreglur um fjármálaumsjón félagsins og stofnana þess. Þar að leiðandi bæri að túlka greinina sem svo að drögin að verklagsreglum um fjármálaumsjón væru reglur fyrir aðildarfélögin og því ekki valkvæmar. Aðildarfélag sem fylgir ekki reglunum getur ekki fengið úthlutað fjármagni frá móðurfélaginu og gæti átt í hættu á að missa stöðu sína sem hluti að samsteypunni.

Fjármálaráð féllst á að skerpa á orðalaginu.

Guðjón benti á að samkvæmt verklagsreglunum ætti fjármálaráð að ljúka fjárhagsáætlun hvers árs fyrir lok desember en kjördæmisfélögin að senda beiðnir um fjármagn í síðasta lagi 1. febrúar næsta árs. Taldi hann að um ósamræmi væri að ræða þar sem fjárhagsáætlun ætti að innihalda upplýsingar um það hvernig kjördæmisfélögin hugðust verja fjármagninu.

Fjármálaráð var því ósammála og benti á að hlutverk þess væri að skipuleggja fjármál móðurfélagsins og ákvarða úthlutun til aðildarfélaga á því fjármagni sem ekki er varið í rekstrarkostnað. Það væri svo aðildarfélaganna að ákveða hvernig þau nyti það fjármagn sem til þeirra er úthlutað. Ef aðildarfélag sækir ekki um fjármagn sökum hugmyndaskorts eða af öðrum ástæðum yrði fjármagninu haldið eftir og ráðstafað af móðurfélaginu. Markmiðið er að skapa aðildarfélögum sjálfstæði.

### Umræða um fjármögnun aðildarfélaga

Valborg hóf umræðu um fjármögnun aðildarfélaga með því að kynna þá reiknireglu sem fjármálaráð hefur samþykkt að nota við úthlutun fjármagns til aðildarfélaga.

Í ljós kom mikill efi fundarmanna um þetta fyrirkomulag þar sem ekki væri ljóst hver myndi gegna hvaða hlutverki í kosningabaráttunni. Töldu sumir fundarmenn að fyrst ætti að liggja fyrir hver verkaskiptingin yrði á milli móðurfélagsins og kjördæmisfélaganna.

Fjármálaráð útskýrði að það hafði lagt upp með að það fjármagn sem yrði eftir, þegar rekstrarkostnaður hefði verið dreginn frá, myndi skiptast á milli móðurfélagsins og kjördæmisfélaganna samkvæmt reiknireglunni en síðar myndu þessir aðilar koma sér saman um verkaskiptingu og gætu lagt saman í ákveðin miðlæg verkefni ef þeim þóknist svo.

### Beiðnir aðildarfélaga um fjármagn

Albert kynnti fyrirkomulag beiðna aðildarfélaga um fjármagn frá móðurfélaginu í gegnum fjármálaráð.

Aftur kom í ljós mikill efi hjá fundarmönnum um þetta fyrirkomulag þar sem sumir leiðtogar kjördæmisfélaga töldu sig skorta reynslu og bolmagn til að skipuleggja kosningabaráttu frá grunni. Kom í ljós almennur vilji fyrir frekari miðstýringu og leiðsögn.

Elín áréttaði smæð sumra kjördæmisfélaga, manneklu og reynsluleysi. Benti hún á að sum kjördæmisfélög hefðu í raun engan rekstur og ekki einu sinni bankareikning.

Gísli og Svafar áréttuðu mikilvægi þess að yfirstjórn félagsins hefði frekara samráð og myndi funda oftar.

Björn tilkynnti boðun til fundar yfirstjórnar 30. janúar klukkan 14:00. Þar sem ljós var að ekki næðist samstaða um fyrirkomulagið og kosningu um úthlutunina að sinni ákvað yfirstjórn að taka upp þráðinn á boðuðum fundi. Fundarmenn sammæltust um að slíta fundi.