### Félagsfundur um lagabreytingar

Laugardaginn 25. janúar 2020

Fundur hófst 13:10
1. Hrannar Jónsson kjörinn fundarstjóri. Snæbjörn Brynjarsson ritari.
2. Umræður um tvær lagabreytingartillögur er varða fjármál Pírata, Albert Svan og Eiríkur Rafn bera fram tillögurnar.
Samþykkt var að leggja báðar tillögur í kosningakerfið. Bætt var inn í tillögu Alberts ákvæði um að aðildarfélög ákveði prósentu af fjármagni sínu sem renni til viðhalds á hug- og vélbúnaði.
Báðar tillögur bættu við ákvæði um að sú tillaga sem hljóti hlutfallslega hæsta kosningu verði ofan á. Ef tillögurnar hljóta jafn hátt hlutfall taki sú gildi er hafi fleiri atkvæði.
Tillaga var lögð fram um að framkvæmdastjóri gerði skýrslu um hvað lagabreytingartillögurnar myndu þýða fyrir fjármálastöðu félagsins, og er henni vísað til formanns framkvæmdaráðs.
3. Baldur Karl Magnússon bar upp tillögu um formann, varaformann og forsætisnefnd.
Viktor Orri Valgarðsson bar upp aðra lagabreytingartillögu um talsmann skipaðan af þingflokk.
Samþykkt var að setja báðar tillögur í kosningakerfið. Viktor Orri Valgarðsson bætti því inn i sína tillögu að sé tillaga Baldurs samþykkt verði fallið frá hans.
Snæbjörn Brynjarsson lagði fram tillögu um að í stað formanns og varaformanns í tillögu
Baldurs yrði STV kosning um talsmann, kaptein eða formann, en dró tillöguna til baka með þeim fyrirvara að ef tillagan yrði samþykkt myndi hann leggja til hina titlana í lagabreytingartillögu.
4. Baldur Karl Magnússon bar upp tillögu um breytt innra skipulag Pírata. 
Oktavía Hrund Jónsdóttir lagði til að tungutak yrði ókynjað í tillögunni og samþykkti Baldur að breyta henni þannig. 
Samþykkt var að setja tillöguna í kosningakerfið.
5. Fundi var slitið 17:10

#### Að neðan má sjá breytta tillögu Alberts Svan:

Tillaga að lagabreytingum vegna fjármála aðildarfélaga, eftirfarandi ákvæði eru viðbót við 12. kafla laganna:  
12.9. Framkvæmdaráð skal fyrir hvert starfsár gefa út fjárhagsáætlun í samráði við framkvæmdastjóra og kjördæmafélög (aðildarfélög sem ná yfir heil kjördæmi). Fjárhagsáætlun næsta árs skal liggja fyrir eigi síðar en 15. nóvember ár hvert og send félagsmönnum öllum til upplýsinga.  
12.10. Helmingur af árlegu framlagi til Pírata sem mögulegt er til skiptanna skal eyrnamerkt og úthlutað til kjördæmisfélaga. Sé eyrnamerktu fjármagni ekki úthlutað skal því endurráðstafað sem viðbót til kjördæmisfélaga í samræmi við reiknireglu í fjárhagsáætlun fyrir næsta ár.   
12.11. Eyrnamerktum fjármunum til kjördæmafélaga skal úthlutað 1. mars ár hvert. Skipting fjársins milli kjördæmisfélaga skal ákvarðað í samræmi við reiknireglu:
- Fjöldi skráðra meðlima Pírata með lögheimili í kjördæmi: 25%
- Hlutfall af heildaratkvæðum til Pírata í síðustu kosningum til Alþingis: 25%
- Fjöldi skráðra íbúa 1. janúar ár hvert í hverju kjördæmi: 25%  
- Stærð hvers kjördæmis í ferkílómetrum: 25%

12.12. Einungis er heimilt að úthluta fjármunum til kjördæmafélaga sem hafa haldið aðalfund (eða stofnfund) á árinu, eru með starfandi stjórn og hafa skilað inn fjárhags- og starfsáætlun fyrir komandi ár. Skulu kjördæmafélög skila áætlunum sínum ásamt umsókn um fjármagn til framkvæmdastjóra Pírata í síðasta lagi 1. desember.   
12.13. Einnig er heimilt að úthluta fjármunum til aðildarfélaga sem ekki eru svæðisbundin. Úthlutun skal skilyrt við fjárhagsáætlun og starfsáætlun.   
12.14. Þau kjördæmafélög sem nýta sér aðstöðu móðurfélags Pírata að jafnaði skulu greiða fyrir afnotin fast árlegt gjald sem skal haldast óbreytt milli Alþingiskosninga. Framkvæmdaráð ákvarðar fjárhæð gjaldsins.   
12.15. Verði ófyrirsjáanlegar og meiriháttar breytingar á fjárhagi Pírata eða einhvers kjördæmafélaganna, getur framkvæmdaráð, með samþykki stjórna allra kjördæmafélaga og framkvæmdaráðs, endurákvarðað árlega úthlutun fjármuna til kjördæmafélaga.  
12.16. Aðildafélög skulu ákveða í sameiningu að borga hlutfall af viðhaldskostnaði hugbúnaðar- og vélbúnaðar innviða Pírata.   
12.17. Bráðabirgðaákvæði: Sú tillaga sem fær hærra hlutfall atkvæða í vefkosningu gildir, ef hlutfall atkvæða er jafnt þá gildir fjöldi atkvæða..  
12.18. Lagabreyting þessi tekur gildi um leið og hún fær samþykki með vefkosningu. 

##### Greinargerð:

Það hefur hamlað starfi aðildarfélaga að hafa lítið rekstrarfé til að vinna með og miðstýring á fjárveitingum hefur bæði verið hamlandi og lýjandi fyrir valddreifingu. En í grunnstefnu Pírata stendur m.a. “6.3 Píratar telja að draga þurfi úr miðstýringu valds á öllum sviðum.” Þannig að til að efla grasrótarstarf um land allt, auka viðkynningu og þátttöku í Pírötum er hér lagt til að svæðisbundnu aðildarfélögin fái fast hlutfall af árlegum fjármunum Pírata til að vinna að grasrótarstarfi, kynningarstarfi, málefnavinnu, rekstri og undirbúningi kosninga á sínu svæði.
Síðustu ár hefur skömmtun á fé til rekstrar aðildarfélaga ekki stuðlað að þeirri uppbyggingu sem þörf er á. Þessi lagabreyting er tilraun til að gera betur.

#### Breytt tillaga Eiríks Rafn Rafnssonar:
Er í viðhengi með fundargerð.

#### Tillaga Viktors Orra Valgarðssonar:

1. Gr.
Grein 14.6. fjalli brott í núverandi mynd og í stað hennar komi ný grein í tveimur liðum:

14.6.  
a) Við upphaf hvers þings skal þingflokkur Pírata velja úr sínum röðum þingmann til að gegna hlutverki talsmanns þingflokksins gagnvart öðrum stjórnmálaflokkum. Á hverju kjörtímabili getur hver þingmaður aðeins gegnt þessu hlutverki í tvö ár að hámarki. Umræddur talsmaður skal teljast formaður félags Pírata gagnvart Alþingi, sé flokkurinn í minnihluta á þingi.  
b) Þrátt fyrir ákvæði a-liðar er heimilt að bera upp tillögu á aðalfundi eða auka-aðalfundi um kosningu nýs talsmanns þingflokks Pírata, sem fram fari í rafrænni atkvæðagreiðslu meðal félagsmanna Pírata, ef tillaga kemur um það frá fimmtíu félagsmönnum a.m.k. 30 dögum fyrir aðalfund.

2. Gr.  
Við bætist ný grein:

14.8.
a) Þrátt fyrir ákvæði greinar 14.6 skulu allir kjörnir þingmenn Pírata sem gegndu 1. sæti á framboðslista Pírata í síðastliðnum kosningum hverju sinni fara saman með umboð til að semja um myndun ríkisstjórnar við aðra stjórnmálaflokka, ásamt talsmanni þingflokks Pírata. Hefur þessi hópur sömuleiðis umboð til að velja úr sínum hópi færri einstaklinga til að koma fram fyrir þeirra hönd í samningaviðræðum við aðra flokka um myndun ríkisstjórna. Komi upp ágreiningur þeirra á milli um myndun ríkisstjórnar skal ½ hluta þeirra heimilt að skjóta þeim ágreiningi til sérstakrar rafrænnar atkvæðagreiðslu meðal félagsmanna Pírata, sem standa skal yfir í 48 tíma.
b) Ríkisstjórnarsáttmála skal samþykkja í sérstakri rafrænni atkvæðagreiðslu sem stendur yfir í 48 tíma. Tillögu um slit á ríkisstjórnarsáttmála má bera upp á aðalfundi eða auka-aðalfundi ef tillaga kemur um það frá fimmtíu félagsmönnum a.m.k. 3 vikum fyrir aðalfund. Tillagan telst samþykkt ef ⅔ hlutar greiða henni atkvæði.

##### Greinargerð

Með þessari tillögu er fallist á þær röksemdir gegn núverandi fyrirkomulagi sem lagðar eru fram í greinargerð með tillögu um formann, varaformann og forsætisnefnd innan Pírata. Núverandi fyrirkomulag býður upp á það að formaður þingflokks hafi of mikið vald í samskiptum við aðra flokka innan þings, án þess að hafa til þess umboð eða sæta formlegri ábyrgð gagnvart flokknum. Þar að auki virðist hætt við því að einstaka þingmenn taki til sín málsvarsvald fyrir flokkinn umfram aðra þingmann án þess að til séu ferlar til að veita sérstakt umboð til þess, eða tryggja ábyrgð í því hlutverki. Tillagan er lögð fram í þeim tilgangi að bregðast við þessum ókostum núverandi ástands, án þess að ganga jafnlangt og tillaga um formann, varaformann og forsætisnefnd gerir.

Með þessari tillögu er gert ráð fyrir því að þingflokkur Pírata velji sérstaklega talsmann þingflokksins úr sínum röðum og að brott falli ákvæði núverandi greinar 14.6. um að formaður félags Pírata gagnvart Alþingi sé slembivalinn úr þeirra hópi og hafi engin pólitísk völd. Með því er gert ráð fyrir að umræddur talsmaður hafi formlegt umboð þingflokksins til að gegna því hlutverki sem formenn annarra stjórnmálaflokka gera á fundum formanna stjórnmálaflokka, og sæti ábyrgð gagnvart þingflokki (og gagnvart kjósendum í næstkomandi prófkjöri og kosningum) í samræmi við það umboð. Jafnframt er gert ráð fyrir því að enginn þingmaður geti gegnt þessu embætti lengur en í tvö ár á hverju kjörtímabili, svo að ákveðinn stöðugleiki geti verið um þetta hlutverk en að reglubundin hlutverkaskipting sé jafnframt tryggð. Til þess að styrkja ábyrgð talsmanns þingflokks Pírata umfram þá ábyrgð sem vænta má að kjörinn þingmaður flokksins gegni gagnvart félagsmönnum er sérstaklega bætt við ákvæði í b-lið, þar sem félagsmönnum er gert kleift að krefjast kosningar nýs talsmanns Pírata, með sömu skilyrðum og sett eru í tillögu um formann, varaformann og forsætisnefnd að nýrri grein 10.a.7.

Jafnframt er lagt til að ný grein bætist við lög Pírata, nr. 14.8., sem festi í sessi fyrirkomulag um umboð til ríkisstjórnarmyndunar af hálfu Pírata. Með því er gert ráð fyrir að þeir oddvitar Pírata (1. sæti á sínum framboðslista) sem náðu kjöri í síðastliðnum þingkosningum fari saman með þetta umboð, ásamt talsmanni þingflokks Pírata (ef viðkomandi kemur ekki úr þeirra hópi). Gert er ráð fyrir að þessi hópur hafi umboð til þess að taka ákvarðanir um ríkisstjórnarmyndun og tilnefna tiltekna fulltrúa er sínum hópi til samningaviðræðna við aðra flokka um myndun ríkisstjórnar, svo að ekki sé nauðsynlegt að allt að sjö þingmenn taki beinan þátt í slíkum samningaviðræðum.