# Fjármálaráð

12\. fundur  
4\. febrúar 2021 17:30–18:30  
Jitsi

## Nefndarmenn

* Albert Svan Sigurðsson
* Stefán Örvar Sigmundsson (ritari)
* Valborg Sturludóttir (formaður)

## Fundur með framkvæmdastjóra

Mættir voru nefndarmenn fjármálaráðs og Elsa Kristjánsdóttir, framkvæmdastjóri Pírata.

Fundarmenn ræddu um:

* frekari aðgang nefndarinnar að bókhaldi félagsins. Nefndin gaf út greinargerð fjármálaráðs um yfirumsjón fjármála Pírata þann 1. febrúar þar sem fram kom að nefndin tæki málamiðlunartillögu þeirri sem gjaldkeri framkvæmdastjórnar kynnti henni á 6. fundi fjármálaráðs þann 18. nóvember 2020. Elsa lýsti sig andsnúna því að veita nefndinni frekari aðgang og kvaðst muna veita nefndinni öll þau gögn sem hún þyrfti sem millimaður nefndarinnar og bókhaldskerfisins.
* gögn sem nefndina vantaði til að ljúka fjárhagsáætlun. Elsa lét nefndinni í té færslur flokkaðar á bókhaldslykla fyrir árin 2014–2019. Færslur hvers lykils eru í sérstakri CSV-skrá.
* frágang bókhalds síðasta árs. Elsa tjáði nefndinni að bókhaldsvinnu fyrir nóvember og desember ætti að ljúka á næstunni.
* nánari upplýsingar um hugbúnaðarkostnað. Valborg fór fram á við Elsu að fá frekari skýringar á kostnaði við rekstur hugbúnaðarkerfa.
* skuld móðurfélagsins við Píratar í Norðvesturkjördæmi. Valborg spurði um skuld sem hún heyrði að væri ógreidd á milli móðurfélagsins og kjördæmisfélagsins. Elsa greindi frá að um útgjaldaheimild hafði verið að ræða og að kjördæmisfélagið hafi ekki nýtt hana að fullu fyrir áramótin 2020–2021 en þá hafi hún fallið niður.
* trúnað yfir launaliðum í ráðningarsamningum. Stefán spurði Elsu hvort möguleiki væri á því eftir því sem hún best vissi að taka það fram fyrir ráðningar að upplýsingar um tekjur yrðu gerðar opinberar. Hún sagðist hafa kannað það sjálf þar sem hún væri hlynnt slíku gegnsæi en að launamál væru viðkvæmar persónuupplýsingar samkvæmt lögum þó svo að um félagasamtök væri að ræða.