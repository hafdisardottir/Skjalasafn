# Fjármálaráð

26\. fundur  
19\. október 2021 12:00–12:50  
Jitsi

## Nefndarmenn

* Albert Svan Sigurðsson
* Stefán Örvar Sigmundsson (ritari)
* Valborg Sturludóttir (formaður)

## Fundur með framkvæmdastjórn

Mættir voru nefndarmenn fjármálaráðs og nefndarmenn framkvæmdastjórnar: Gamithra Marga og Helgi Hrafn Gunnarsson. Björn Þór Jóhannesson sá sér ekki fært um að mæta.

Gamithra tilkynnti fundarmönnum að hún hafi sent þeim rafpóst vegna stefnumótunarfundar sem stendur til að halda 5. nóvember með sveitarstjórnarfólki Pírata í Reykjavík og Kópavogi. Hún óskaði þess að fjármálaráð sendi einn úr sinni röð á fundinn þar sem fjármál verða meðal annars til umræðu.

Fundarmenn ræddu fyrirkomulag sameiginlegra funda nefndanna og hvort best væri að hver nefnd skipaði einn aðila til að mæta á nefnd hinnar eða hvort allir nefndarmenn ættu að mæta á sameiginlega fundi. Nefndarmenn voru sammála að best væri ef allir mættu til að auka samstarfið enn frekar.

Valborg fór yfir fyrirséðan rekstrarkostnað sem hún áætlaði 4 milljónir á mánuði án alls tilstands. Vegna halla í rekstri og skuldasöfnunar lítur út fyrir að ekkert verði til skiptanna í komandi sveitarstjórnarkosningum. Nefndarmenn ræddu ýmsar leiðir til að bæta stöðuna og dekka kosningarnar. Helgi lagði til að yfirdráttarheimild félagsins hjá viðskiptabankanum yrði hækkuð upp í 30 milljónir og sagði að fyrir því þyrfti að liggja formleg fundargerð frá fjármálaráði.

Albert lagði til við fundarmenn að birgðatalning færi fram og síðan haldinn fundur um framtíðarstefnu í tæknimálum. Hann sagði félagið vera alveg stefnulaust og að milljónum væri eytt á hverju ári í einhvers konar tæknibúnað og ekkert yfirlit væri til. Fundarmenn tóku tillögunni fagnandi.

Helgi lagði til að gerð fjármálaáætlunar fyrir næsta ár yrði frestað uns meiri vissa væri komin um rekstrarhorfurnar. Enginn fundarmanna hreyfði andmælum við því.

Fundarmenn ræddu ýmis trúnaðarmál sem ekki verða tíunduð í fundargerð.