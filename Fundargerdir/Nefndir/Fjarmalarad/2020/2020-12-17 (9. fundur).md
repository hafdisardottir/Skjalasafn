# Fjármálaráð

9\. fundur  
17\. desember 2020 16:00–18:00  
Fjarfundur (Jitsi)

## Nefndarmenn

* Albert Svan Sigurðsson
* Stefán Örvar Sigmundsson (ritari)
* Valborg Sturludóttir (formaður)

## Fundur með endurskoðendum og framkvæmdastjóra

Fjármálaráð fundaði með endurskoðendum og framkvæmdastjóra Pírata 16:00–17:00.

Mættir voru nefndarmenn fjármálaráðs, endurskoðendur Sigurbjörn Sigurðsson (Óskirnar þrjár ehf., stjórnarmaður) og Egill Helgason (SB bókhald slf.) og Elsa Kristjánsdóttir, framkvæmdastjóri Pírata.

### Tvöföld undirritun reikninga

Fundarmenn ræddu merkingu og útfærslu tvöfaldrar undirritunar reikninga samanber grein 7.3.2 í lögum Pírata. Vafi hefur staðið um þetta frá 1. fundi fjármálaráðs. Sigurbjörn útskýrði tvöfalda undirritun þannig að tveir aðilar þurfi að samþykkja reikninga, til dæmis framkvæmdastjóri og gjaldkeri, og yrði það gert annað hvort með eiginlegri undirskrift eða með rafrænum hætti. Skynsamlegt er þó að láta þetta eiga við um reikninga sem fara yfir ákveðna upphæð og ekki reglulegar fastar greiðslur, eins og leigu og laun.

### Skuldastaða félagsins

Fjármálaráð vitjaði um stöðu skulda félagsins, þá sérstaklega við aðildarfélög. Endurskoðendur og framkvæmdastjóri fullvissuðu fjármálaráð um að lán frá Pírötum í Reykjavík hafi verið endurgreitt til fulls og að félagið væri skuldlaust á heildina litið.

### Ársreikningur fyrir árið 2019

Egill útskýrði mismun á ársreikningi sem kynntur var á aðalfundi og ársreikningi sem embætti ríkisskattstjóra samþykkti. Ríkisendurskoðun hafði sett út á tekjufærslu hluta launa starfsmanna þingflokks en samkvæmt nýrri reglugerð átti að haga henni með öðrum hætti.

Endurskoðendur fræddu fjármálaráð um ýmsa liði í ársreikningnum.

### Verklagsreglur um fjármálaumsjón

Fundarmenn fóru yfir drög að verklagsreglum um fjármálaumsjón sem fjármálaráð hefur unnið að undanfarnar vikur. Ýmsar gagnlegar ábendingar komu frá endurskoðendunum og framkvæmdastjóra. Fjármálaráð mun sérstaklega hugleiða:

* hvernig og hvenær reikningum er skilað til bókara.
* hvernig og hversu oft fjármálaráð fær niðurstöður uppgjörs.
* hverjir megi stofna til smávægilegs kostnaðar fyrir félagið, til dæmis matarkaup á fundum, og með hvaða hætti halda skuli utan um smáreikninga. Fyrirtæki gefa oft ekki út reikninga þegar ekki er verslað á staðnum og því þarf bankayfirlit greiðanda að næga til þess að fá endurgreitt frá Pírötum.
* að hversu miklu leyti verklagsreglur skuli ná yfir aðildarfélög svo þau geti tilheyrt samstæðu Pírata.
* hver ábyrgðaraðili aðildarfélaga gagnvart framkvæmdastjórn og fjármálaráði skuli vera.

Egill lagði til að aðildarfélög noti sömu bókhaldslykla og móðurfélagið til þess að gerð ársreikninga samstæðu yrði einfaldari.

Sigurbjörn benti á að Hákon Jóhannesson hafi í fyrra unnið að verklagsreglum tengdum fjármálum félagsins sem þó hefðu aldrei verið formlega samþykktar. Hann ráðlagði fjármálaráði að hafa samband við Hákon og fá hans innsæi.

Sigurbjörn lagði til að tímabundin ákvæði færu ekki í verklagsreglur heldur í sérlega ákvörðun.

## Fundur með framkvæmdastjóra

Fjármálaráð fundaði með framkvæmdastjóra Pírata 17:00–18:00.

Mættir voru nefndarmenn fjármálaráðs og Elsa Kristjánsdóttir, framkvæmdastjóri Pírata.

Fundarmenn ræddu um:

* með hvaða hætti mætti lækka rekstrarkostnað félagsins sem nú stendur í 40 milljónum á ársgrundvelli. Elsa greindi frá því að vinna við nýjan vef væri nánast lokið sem myndi lækka kostnaðinn verulega. Einnig benti hún á að á árinu hafi verið byggt upptökuver í höfuðstöðvum félagsins og því mætti ekki telja það sem fastan rekstrarkostnað.
* lánamál aðildarfélaga gagnvart móðurfélaginu. Fjármálaráð hyggst setja lánastarfsemi innan samstæðu Pírata skorður í verklagsreglum um fjármálaumsjón.
* hvernig hægt sé að tryggja að fjárhagsáætlun standist. Elsa lagði áherslu á að bókhald yrði fært mánaðarlega en ekki einu sinni á ári eins og áður hafði tíðkast.
* hvernig skyldi aðgreina almennan rekstrarkostnað frá kosningatengdum kostnaði. Elsa benti á að erfitt gæti reynst að gera fullkominn greinarmun þar á milli og að flokkar myndu oft leika sér með tölurnar í stjórnmálalegum tilgangi.

Nefndarmenn sammæltust um að halda áfram vinnu í sameiningu við verklagsreglur.