Fundur 3.2.2023
Mætt eru Tinna, Rúnar og Atli.

Boða til framkvæmdastjórnarfundar með framkvæmdastýru.
Lagt er til að framkvæmdastjórnarfundir verða einu sinni í mánuði eða aðra hverja viku og verða þeir haldnir með framkvæmdastýru. Ákveðið er að hafa þá annan hvern föstudag klukkan 15, þegar líður á sumarið verða fundirnir fækkaðir í einu sinni í mánuði. Atli Stefán hefur tekið töluvert af þunga framkvæmdastjórnar og er mikilvægt að hann minnki álag á sig og við hin reynum að bera undir bagga hjá honum frekar. Hann var í fríi en hann þurfti samt að vinna að svari til ríkisendurskoðanda.

Húsnæðismál
Framkvæmdastýru er falið að finna nýtt húsnæði sem hentar á meðan dregið er úr seglum og unnið upp tap síðustu ára vegna kosninga þá er henni falið það verkefni að segja upp Tortuga. Þingflokkurinn hefur boðið framkvæmdastýru að vera í skrifstofu á Aðalstræti 10 og vera með fundaraðstöðu í Kjarvalsstofu sem er á hæðinni fyrir ofan, það er 40.000 kr á mánuði.

Hittingur þingflokks, framkvæmdastýru og gjaldkera 30.1.23
Þingflokkur bauð framkvæmdastýru og framkvæmdastjórn að koma og hitta þau. Þingflokkurinn tók vel á móti okkur og sagði frá hvað þau sæu fyrir sér í samstarfi með framkvæmdastýru og buðu henni að koma á þingflokksfundi á mánudögum og miðvikudögum eða annan hvorn daginn, þáði framkvæmdastýra það með þökkum enda ætlaði hún sjálf að biðja um það. Framkvæmdastýra kynnti sig og fyrri störf og bauð þingflokkurinn henni að taka skrifstofu hjá sér. Talað var um húsnæðismál og hvort ekki væri búið að segja upp Tortuga, þeim var frekar brugðið að heyra um 10 ára leigusamninginn en líklegt er að við komumst út úr honum bæði vegna myglu og vegna lágs fermetraverðs. Rætt var um ársreikninga og ríkisendurskoðanda vegna frétt á mbl.is þar sem kom fram að við hefðum fengið greitt þrátt fyrir að hafa ekki skilað ársreikningi. Þingflokkur bauð framkvæmdastýru svo upp á hádegisverð sem hún afþakkaði pent vegna vinnu.

Eftirfylgni á ársreikningum
Atli Stefán sendi ríkisendurskoðanda bréf fyrir hönd framkvæmdastjórnar eftir fund hans með Helga Hrafni og Sigga bókara. Ekki hefur borist svar.

Framlag ríkis
Við höfum fengið greitt frá ríkinu en ennþá á eftir að greiða niður yfirdráttinn, best er að gera það sem fyrst svo við þurfum ekki að borga útvexti fyrir þennan mánuðinn.

Erindi frá Ingimundi Stefánssyni
Ingimundur sendi inn erindi varðandi verkferla framkvæmdastjórnar, var honum svarað og komið inn á að stjórnin er mönnuð sjálfboðaliðum og ekki ber að krefja þá um sömu verkferla og launaðra aðila.
