# Samráðsfundur

28\. júlí 2021 18:00–18:40  
Jitsi  
Fundarstjóri: Elsa Kristjánsdóttir  
Fundarritari: Stefán Örvar Sigmundsson

## Mæting

Björn Leví Gunnarsson, Eiríkur Rafn Rafnsson, Gísli Rafn Ólafsson, Halldóra Mogensen, Hjalti Björn Hrafnkelsson, Ragnheiður Steina Ólafsdóttir og Rúnar Gunnarsson.

* **Framkvæmdastjóri:** Elsa Kristjánsdóttir.


* **Framkvæmdastjórn:** Gamithra Marga (formaður).
* **Fjármálaráð:** Albert Svan Sigurðsson, Stefán Örvar Sigmundsson (ritari) og Valborg Sturludóttir (formaður).


* **Píratar í Norðausturkjördæmi:** Einar Aðalsteinn Brynjólfsson (ritari) og Júlíus Blómkvist Friðriksson (gjaldkeri).
* **Píratar í Norðvesturkjördæmi:** Aðalheiður Jóhannsdóttir (formaður).
* **Píratar í Reykjavík:** Guðjón Ólafur Sigurbjartsson (formaður).
* **Píratar í Suðurkjördæmi:** Albert Svan Sigurðsson (gjaldkeri).
* **Píratar í Suðvesturkjördæmi:** Indriði Ingi Stefánsson (gjaldkeri) og Lárus Vilhjálmsson (formaður).


* **Píratar á Suðurlandi:** Sigurður Ágúst Hreggviðsson (formaður).


* **Ungir Píratar:** Krista María Finnbjörnsdóttir.

## Dagskrá

1. Áform um breytingu á rafpóstþjónustu. [Gamithra]
2. Kynning á nýju starfsfólki. [Elsa]
3. Önnur mál.

## Framvinda

### Áform um breytingu á rafpóstþjónustu

Gamithra kynnti áform framkvæmdastjórnar um breytingu á rafpóstþjónustu. Zimbra hefur verið notað af félaginu í nokkur ár því hafa fylgt ákveðin vandamál og takmarkanir:

1. Ekki er hægt að skoða rafpóstinn í farsímum. Hugbúnaðurinn er kominn til ára sinna og bíður einungis upp á viðmót fyrir skjáborðstölvur.
2. Rafpóstur endar oft í ruslpóstmöppunni því ruslpóstsíur virka ekki sem skyldi.
3. Fólk er ekki vant því að nota annan hugbúnað og gleymir oft að skoða rafpóstinn sinn hjá félaginu.
4. Hugbúnaðurinn bíður ekki upp á tveggja þátta sannreyningu (e. *two-factor authentication*). Ef lykilorð gleymist er ekki hægt að breyta því auðveldlega.

Framkvæmdastjórn hefur farið í að skoða þessi mál vegna hvatninga frá starfsfólki. Sótt var um óhagnaðardrifna áskrift hjá Google að Workspaces-þjónustunni þeirra og gekk það eftir en hún hefur ekki verið tekið í notkun því framkvæmdastjórn vildi heyra frá félagsmönnum hvað þeim finnst um áformin.

Samkvæmt Google má ekki sýna okkur auglýsingar né skima í gegnum póstinn okkar vegna reglna þeirra um óhagnaðardrifna starfsemi. Að breyta um kerfi yrði minnsta mál fyrir kosningar en það er seinnitímamál að taka umræðuna um notkun annarra þátta Workspaces, svo sem Google Drive í stað Nextcloud. Að svo stöddu snýst þetta einungis um notkun Gmail í stað Zimbra.

Gamithra finnst þessi umræða flókin því hún elskar opinn hugbúnað en hún elskar einnig skilvirk verkfæri. Hún hefur átt þessa umræðu við starfsfólk og eru allir frekar hlynntir að fara yfir á Google. Hún segist telja að þingflokkurinn sé hjá Microsoft og að borgarstjórn sé hjá Google nú þegar. Hún opnar umræðuna fyrir fundarmenn til að segja skoðanir sínar.

### Umræður um áformin

Halldóra sagði að skilvirk verkfæri fengju hennar atkvæði allan daginn og að við þyrftum á þeim að halda núna.

Lárus tók undir það sem Halldóra sagði. Hann sagðist hafa notað Workspaces í mörg ár fyrir Gaflaraleikhúsið og að það hafi virkað mjög vel.

Rúnar sagðist vera mjög fengin að framkvæmdastjórn vildi skipta enda var væri hann óánægður með Zimbra.

Indriði sagði að það væri ekki þess virði að nota Zimbra enda væri það ekki nothæft fyrir farsíma.

Albert upplýsti fundarmenn um að þar sem að félagsmenn höfðu tekið ákvörðun um að taka ekki við styrkjum frá lögaðilum muni Píratar þurfa að greiða fyrir alla þá þjónustu sem þeir eru að nýta hjá 1984 ehf. Inn í þessu er Nextcloud, Zimbra og ýmislegt annað.

Aðalheiður kom því á framfæri að Píratar verði að vera með verkfæri sem nýtast minna tæknivæddu fólki. Hún sagði að Zimbra hafi hamlað sig töluvert.

Ragnheiður spurði hvort hægt væri að úthluta hjá-Pírötum (@piratar.is) póstföngum til þeirra sem hafa verið í sjálfboðastarfi fyrir Pírata lengi. Elsa svaraði því játandi og sagðist taka við slíkum beiðnum í pósti.

Elsa tók til máls og sagði að það væri ekkert að Zimbra sem póstforriti og að það væri í boði hjá 1984 ehf. ásamt fleirum. Það þyrfti hins vegar að sinna viðhaldi á kerfinu og að það hefur verið gert hingað til af Birni (gjaldkerfi framkvæmdastjórnar) í sjálfboðastarfi. Meira myndi þurfa til til þess að kerfið virkaði sem skyldi.

Gísli sagði að Zimbra væri ekki að virka og að það væri orðið úrelt. Hann sagði að það væri ekki til í formi fyrir farsíma né að snjallsímaforrit væri til fyrir Zimbra sérstaklega. Hann sagði að Zimbra væri kerfi sem stæðist ekki þær kröfur sem gerðar eru í dag þó svo að það hafi verið gott fyrir 15 árum síðan. Hann sagði að það góða við þetta væri að Google myndi veita félagasamtökum eins og Pírötum þjónustuna frítt og að með henni fylgdu heilmargir eiginleikar. Hann lagði áherslu á að við myndum skipta sem fyrst yfir í Workspaces-þjónustuna.

Eiríkur sagðist vera mikil andhófsmaður Zimbra og að hann hafi bara notað það vegna þess að hann hafi þurft að nota það. Hann líkti áformunum um breytinguna eins og þegar ráðuneytin skiptu frá ritvélum yfir í tölvur.

Guðjón sagði að Gmail hefði mikla kost og að það skipti máli að fólk kynni á tólin þegar það kemur inn í Pírata og þurfi ekki að eyða löngum tíma í að læra á ný tól.

Indriði sagði að fyrir vikið þar sem hann er ekki með þetta í farsímanum þá skoðar hann póstinn mjög sjaldan og gleymir honum oft. Hann sagði að það væri ákveðin starfstruflun í gangi og að við yrðum að vera með eitthvað sem virkar.

### Kynning á nýju starfsfólki

Elsa kynnti tvo nýja starfsmenn félagsins, Hjalta Björn Hrafnkelsson sem mun vera aðstoðarmaður Róberts Inga Douglas og Kristu Maríu Finnbjörnsdóttur sem mun taka að sér umsjón með símaveri félagsins.

Guðjón sagði það frábært að það væri komið skipulag á símaverið. Hann lagði áherslu á mikilvægi þess fyrir félagið að standa vel að rekstri þess í kosningabaráttunni. Hann sagði félagsmenn þurfa að styðja vel við hana og sjá til þess að hún fái nóg af sjálfboðaliðum.

Krista var með erindi: „Ég ætlaði bara að gera stutta kynningu um sjálfa mig. Ég hef unnið hjá UN Women núna síðastliðin 4 ár og hálf ár. Ég hef unnið sem fjáröflunarfulltrúi og bókari þar með; byrjaði í úthringiveri og síðan vaktstjóri hjá úthringiveri og núna stýri ég að hluta úthringiverinu hjá UN Women þannig að ég veit vel hvernig er að vera í síma og ég myndi segja að ég væri með ágætlega góða skipulagshæfileika. Ég bara bíð spennt eftir að vinna með ykkur öllum og hvet ég ykkur svo innilega að skrá ykkur á vaktir. Ég vil sjá sem flesta og eins bara mikinn tíma og þið getið varið í það. Ég er sjálf búin að vera í úthringingum lengi; það skiptir svo miklu máli að tala við fólk; það getur skipt sköpum. Ég vona að allir taki sem mestan þátt í því með okkur.“

Albert spurði hvort skráningarform væri komið fyrir vaktir í símaverinu og Elsa svaraði því neitandi en að það myndi koma í næstu viku hið síðasta.

Hjalti var með erindi: „Ég vildi bara taka undir með bæði Eiríki og Kristu; mikilvægi símaversins og einmitt mikilvægi þess að við mætum öll og sínum lit og tökum þátt í símaverinu sem Píratar og félagsmenn. Oft er mikið hugsað um samfélagsmiðlana, auglýsingar, útlit, viðtöl og stærri viðburði; en að ná til einstakra kjósenda getur haft miklu meira um það að segja hvað fólki finnst heldur en þó það sjái einhverjar auglýsingar margoft í strætóskýlum eða inn á Facebook eða YouTube. Þetta er raunverulega mikilvægara fyrir ímynd okkar og hvernig fólk sér okkur og hvernig fólk hugsar til okkar og það þarf ekki mikið, það þarf tiltölulega fá símtöl til að ná til stórs hluta kjósenda á Íslandi. Við búum ekki í milljóna manna lýðræði. En annars þá er ég búinn að vera aðeins í grasrótinni svo sum ykkar þekkja mig kannski. Ég er búinn að vera í Ungum Pírötum í stjórn 2018 og er í stjórn núna. Ég læt þetta duga um mig í bili.“

Indriði spurði um fyrirkomulag símaversins, til dæmis hvort hægt væri að nota forrit til þess að starfa að heiman og Krista svaraði því að hún væri að fara koma hlutunum af stað og því gæti hún ekki svarað því en að upplýsingar myndu berast á allra næstu dögum en ætlunin er að koma til móts við fólk á svo fordæmalausum tímum. Elsa tók fram að Krista hafði verið fengin í verkefnið í gær og skrifað undir samning fyrir klukkustund.

Björn upplýsti fundarmenn um könnun sem hann hafði fengið um frambjóðendur en samkvæmt henni væru u.þ.b. 12% svarenda búin að ákveða að kjósa Pírata en u.þ.b. 30% svarenda myndu íhuga það og því væri til mikils að vinna með því að nýta símaverið.

Lárus bauð nýtt starfsfólk velkomið og sagði það skemmtilegt að vera í símanum og að heyra í kjósendum þó það væri dálítið erfitt fyrst en yrði meiriháttar þegar menn kæmust inn í það.

### Önnur mál

Albert spurði hvort dagskrá væri komin fyrir aðalfundinn og Elsa svaraði því að drög væru komin þó staðan væri enn mjög óljós vegna faraldursins.

Albert spurði hvort aðalfundurinn yrði ekki mitt á milli þess að vera almannatengslafundur fyrir kosningar og hefðbundinn aðalfundur og Elsa svaraði því að hann yrði hefðbundinn aðalfundur með áherslu á almannatengsl frekar en samtal félagsmanna.

Albert minntist á þær lagabreytingartillögur sem menn hefðu í hyggju að gera sem og sínar eigin og spurði hvort aðalfundur yrði heppilegur vettvangur til að leggja þær fram. Elsa sagði að það stæði til að hafa lagabreytingarumræður á aðalfundi til að koma umræðunni af stað og búa til vinnuhópa til að vinna í að bæta lögin.

Albert upplýsti fundarmenn um að hann hygðist leggja til að trúnaðarráð yrði afnumið úr lögum þar sem það hafi ekki verið starfrækt í tvö eða þrjú ár. Hann sagði að það væri gott að fá fleiri inn í umræðuna um það mál. Einnig tilkynnti hann fundarmönnum að fjármálaráð hefði í hyggju að leggja fram lagabreytingartillögur en fór ekki nánar út í efni þeirra né tímasetningu.

Ragnheiður spurði hvernig það gengi að fylla á framboðslista. Hún sagði það skrítið að það væri verið að biðja fólk um að skrifa undir án þess að láta lista fylgja með. Elsa svaraði því að henni skildist að kjördæmisfélögin væru að leggja lokahönd á að raða á lista og fá fólk til að staðfesta að það vilji taka sæti á lista. Þar af leiðandi hafði þessi undirskriftasöfnun ekki verið auglýst mjög grimmt.

Aðalheiður upplýsti fundarmenn um að í Norðvesturkjördæmi væri það Helgi sem sæi um framboðslistann en að hann væri enn í veikindarfríi. Þó taldi hún að hann væri með hlutina á hreinu og það ætti bara eftir að ganga frá röðuninni á listanum.