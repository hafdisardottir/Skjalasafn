# Samráðsfundur

25\. ágúst 2021 18:05–18:30  
Fjarfundur (Jitsi)  
Fundarstjóri: Alexandra Briem  
Fundarritari: Stefán Örvar Sigmundsson

## Mæting

Álfheiður Eymarsdóttir, Eiríkur Rafn Rafnsson, Elsa Kristjánsdóttir, Gamithra Marga, Guðjón Ólafur Sigurbjartsson, Hrafndís Bára Einarsdóttir, Huginn Þór Jóhannsson, Indriði Ingi Stefánsson og Ragnheiður Steina Ólafsdóttir.

## Dagskrá

Engin dagskrá.

## Framvinda

Alexandra hóf fundinn með því að lýsa yfir ánægju með nýafstaðinn aðalfund. Hún benti á að tækniörðugleikar hafi átt sér stað með streymið þar sem ákveðið hafði verið með stuttum fyrirvara að breyta fundinum í fjarfund sökum fjöldatakmarkana og heilsufarssjónarmiða tengdum faraldrinum sem herjar á heimsbyggðina. Þar næst bauð hún Guðjóni að taka orðið og greina frá því hvað Píratar í Reykjavík væru að fást við þessa dagana.

Guðjón sagði að framkvæmdastjórn Pírata í Reykjavík væri búin að formlega samþykkja framboðslistann fyrir komandi alþingiskosningar og að undirskriftasöfnun færi að hefjast listanum til stuðnings.

Álfheiður tók til orðs og greindi frá því að þau í Suðurkjördæmi væru nýbúin að fylla listann sinn og að framkvæmdastjórnin þar væri búin að samþykkja hann. Framkvæmdastjórnin hafði einnig ákveðið að halda félagsfund annað kvöld til þess að fá staðfestingu á listanum þar þó það væri ekki krafa um það í lögum kjördæmisfélagsins.

Fundarmenn ræddu um mögulegar lausnir til að fá staðfestingar frambjóðenda á þátttöku sinni á listum Pírata með rafrænum hætti í stað undirskrifta á pappír með tilheyrandi fyrirhöfn. Elsa greindi frá því að tilkynningar til yfirkjörstjórna mættu vera með rafrænni undirskrift.

Ragnheiður greindi frá því að hún hafi frétt á fundi í gær að Helgi og Magnús myndu sækja undirskriftirnar fyrir frambjóðendur Pírata í Norðvesturkjördæmi.

Eiríkur tók til máls og hvatti fundarmenn til að koma í símaver félagsins til að hringja og ræða við mögulega kjósendur.

Ragnheiður lagði til við fundarmenn að þar sem grímuskylda væri komin til að vera í einhvern tíma þá skyldu Píratar láta framleiða grímur með merkjum félagsins. Fundarmenn tóku vel í þá hugmynd.

Hrafndís greindi frá því að félagsmenn í Norðausturkjördæmi væru að fara á fullt í að hringja í mögulega kjósendur. Hún greindi einnig frá því að Norðausturkjördæmi myndi opna kosningaskrifstofu á Akureyri á laugardaginn næsta. Hún sagði að framboðslisti Pírata í Norðausturkjördæmi væri klár og að nú væru félagsmenn að einbeita sér að greinarskrifum.