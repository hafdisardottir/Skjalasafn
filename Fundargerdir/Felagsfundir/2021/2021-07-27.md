# Félagsfundur oddvita

27\. júlí 2021 17:30–18:00  
Jitsi  
Fundarstjóri: Herbert Snorrason  
Fundarritari: Stefán Örvar Sigmundsson

## Mæting

Greta Ósk Óskarsdóttir, Gísli Rafn Ólafsson, Halldóra Mogensen, Lenya Rún Taha Karim, Ragnheiður Steina Ólafsdóttir, Sigurður Ágúst Hreggviðsson, Stefán Óli Jónsson og Svafar Helgason.

* **Framkvæmdastjóri:** Elsa Kristjánsdóttir.


* **Fjármálaráð:** Stefán Örvar Sigmundsson (ritari).
* **Stefnu- og málefnanefnd:** Arndís Anna Kristínardóttir Gunnarsdóttir (ritari).


* **Píratar í Norðausturkjördæmi:** Einar Aðalsteinn Brynjólfsson (ritari).
* **Píratar í Norðvesturkjördæmi:** Herbert Snorrason (ritari).
* **Píratar í Suðurkjördæmi:** Álfheiður Eymarsdóttir.
* **Píratar í Suðvesturkjördæmi:** Indriði Ingi Stefánsson (gjaldkeri) og Lárus Vilhjálmsson (formaður).

## Dagskrá

1. Tillaga um að veita Halldóru Mogensen umboð til stjórnarmyndunarviðræðna.
2. Önnur mál.

## Framvinda

### Tillaga um að fela Halldóru Mogensen umboð til stjórnarmyndunarviðræðna

Fundarstjóri las fyrir fundarmenn erindisbréf sem oddvitar framboðslista Pírata í komandi alþingiskosningum leggja fram sem tillögu til samþykktar félagsmanna.

Halldóra fjallaði stuttlega um tillöguna og svaraði spurningum fundarmanna. Rætt var um fyrirkomulag samþykkis stjórnarsáttmála af hálfu grasrótar. Einnig var rætt um fyrirkomulag stjórnarmyndunarviðræðna fyrri ára og nálgun annarra stjórnmálasamtaka. Fundarmenn sammæltust um hentugleiki þess að hafa einn í forsvari fyrir þingflokkinn í stað þriggja eins og áður.

Fundarstjóri spurði hvort einhver mælti á móti tillögunni. Engin gerði það. Fundarstjóri spurði hvort einhver vildi leggja fram breytingartillögu. Engin gerði það. Tillagan var því samþykkt án andmæla.

### Önnur mál

Ragnheiður spurði fundarmenn hver stefnan væri í kosningabaráttunni í sambandi við sóttvarnir. Gísli svaraði því að í vinnslu væru verkferlar vegna sóttvarna og að víðtækt samráð yrði haft við alla aðila, þar á meðal Almannavarnir.

## Fylgiskjöl

### Erindisbréf

Erindisbréf þetta er útgefið samkvæmt ákvæðum 10. kafla laga Pírata á Íslandi. Við samþykkt þess öðlast Halldóra Mogensen umboð Pírata til að semja við forsvarsmenn annarra stjórnmálaflokka um myndun ríkisstjórnar. Umboðið gildir um allar viðræður, formlegar og óformlegar. Umboðsmaður skal sjálfur tilnefna varamann í kjölfar samþykktar erindisbréfs.

Umboðsmaður skal hafa frjálsar hendur um val viðmælenda sinna hjá öðrum stjórnmálaflokkum. Honum er heimilt að semja um skilyrði fyrir stjórnarsamstarfi við aðra flokka og stilla upp drögum að stjórnarsamkomulagi. Umboðsmaður skal þó ávallt hafa samþykkta kosningastefnu Pírata til grundvallar og þann fyrirvara gagnvart viðsemjendum að gildi samkomulags sé háð stuðningi þingflokks og hljóti aðeins gildi við staðfestingu grasrótar flokksins í atkvæðagreiðslu.

Umboðsmaður skal tryggja reglulegt samráð við þingflokk Pírata um gang viðræðna. Með hliðsjón af þeim trúnaði sem ríkir um stjórnarmyndunarviðræður skal umboðsmaður aðeins upplýsa almenna félagsmenn um gang viðræðna meti hann það rétt, nauðsynlegt og í samræmi við skuldbindingar umboðsmanns um trúnað.

Erindisbréf þetta er gefið út á félagsfundi Pírata þann 27. júlí 2021. Erindisbréfið tekur gildi að lokinni samþykkt þess í atkvæðagreiðslu meðal Pírata, samþykkt meirihluta framkvæmdastjórnar Pírata og samþykkt meirihlutar þingflokks Pírata.

Erindisbréfið gildir þar til ný ríkisstjórn hefur tekið til starfa að afloknum alþingiskosningum 25. september 2021, en þó ekki lengur en til 31. maí 2022.