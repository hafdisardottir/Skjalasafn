### Félagsfundur Pírata 29. okt. 2020

Mætt á veffund: Geir Guðmundsson, Albert Svan, Hafliði Eiríkur, Alexandra Briem Sigurbjörg Erla og Svafar Helgason. Haraldur Tristan var með í kommentakerfi. 

Lögð voru fram drög að nýrri stefnu, Loftslagsaðlögunarstefnu sem Haraldur Tristan hefur samið. Farið var yfir alla liði stefnuályktunarinnar lið fyrir lið og ýmsar breytingar gerðar. Greidd voru atkvæði fyrir því að stefnan væri sett í vefkosningu sem stefna Pírata. Allir mættir greiddu atkvæði með. 

#### Loftslagsaðlögunarstefnan:

**1.** Stjórnvöld skulu birta og fylgja eftir áætlunum um aðgerðir til að tryggja áframhaldandi tilveru Íslands og velferð og öryggi landsbúa, dýra og gróðurs á meðan afleiðingar loftslagshlýnunar ganga yfir.

   **1.1.** Áætlanirnar skulu vera aðgengilegar almenningi.
  
   **1.2.** Áætlanirnar skulu gera ráð fyrir að loftslag jarðar verði allt að þremur gráðum hlýrra árið 2055, og allt að fjórum gráðum hlýrra árið 2090 (miðað við meðalhitastig á árunum 1850-1900).   

   **1.3.** Skýrslurnar skulu innihalda spár um áhrif þriggja til fjögurra gráða hlýnunar á Íslandi, og samsvarandi súrnunar sjávar.
   
   **1.4.** Áætlanir skulu miða við íbúafjölda í samræmi við hámannfjöldaspá Hagstofu Íslands. 
   
   **1.5.** Í áætlunum skal gera áhættumat sem byggir á heildstæðu ítarlegu mati færustu sérfræðinga á hlutaðeigandi sviðum um þætti eins og t.d. fæðuöryggi, birgðaflutninga, hækkun matvælaverðs, skorts á innfluttum nauðsynjavörum fyrir almenning og vörum til að viðhalda innviðum samfélagsins.
   
   **1.6.** Í áætlunum verði rammi fyrir Almannavarnir að vinna eftir varðandi rýmingar vegna hættu á sjávarflóðum, auk aðgerða til að aðlagast nýjum tegundum í vistkerfi Íslands og leiðir til að sporna við slíku ef svo ber undir.

**2.** Efla skal fæðuöryggi á Íslandi þannig að ef til kemur að innflutningur nauðsynlegra matvæla og aðfanga skerðist verulega verði öryggi landsbúa tryggt. Hvetja þarf til fjölbreyttrar og sjálfbærrar matvælaframleiðslu með markvissum styrkjum til nýsköpunar, rannsókna og þróunar, þar á meðal fyrir matvælaframleiðslutækni óháða veðri og loftslagi.

**3.** Efla skal vísindalegar grunnrannsóknir og þróun á sjálfbærri innlendri framleiðslu almennt t.d. með því að stuðla að notkun vistvænna orkugjafa fyrir t.d. bifreiðar, flugvélar, skip og vinnuvélar, auk þess að efla rannsóknir er varða endurvinnslu, hringrásarhagkerfið innanlands og líftækni sem eykur nýtingarmöguleika á vannýttum auðlindum.

**4.** Kanna skal hvernig hægt er að bregðast við breyttum sviðsmyndum á vöruflutningum um Atlantshaf, t.d. með vöruflutningamiðstöð á Íslandi sem nýtist til að tryggja velferð og öryggi landsbúa. 

**5.** Rannsaka skal hvort gera megi neyðarástandssamninga við önnur ríki um matvæli og aðföng sem flytja má til landsins ef nauðsyn krefur. 

Ekki var tími til að fara yfir greinargerð, en Geir og Sigurbjörg samþykktu að yfirfara hana og laga í samræmi við ákvæði stefnunnar. Þegar því er lokið verður textinn sendur til framkvæmdastjóra Pírata sem setur vefkosningu af stað.