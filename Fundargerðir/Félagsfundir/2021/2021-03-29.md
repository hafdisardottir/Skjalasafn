## Ungt fólk og framtíðin
### Félagsfundur, 29. mars 2021


*Fundur hefst: 18:06*

Mætt eru: 
Andrés Ingi, 
Einar Hrafn, 
Huginn, 
Lenya

*Fundarstjóri: Einar Hrafn*

*Fundarritari: Einar Hrafn*


#### Dagskrá:

**1. Kosning fundarstjóra og fundarritara:**

Einar Hrafn leggur til að hann verði fundarstjóri og -ritari

*Tillaga samþykkt án andmæla*

**2. Ályktunartillaga borin fram:**

Einar og Huginn unnu að drögum að ályktun með aðstoð Lenyu

Píratar álykta:
	
  Áherslur og málefni ungs fólks, allt frá grunnskólaaldri og upp í háskólanema, njóta ekki nægilegrar vinsældar né virðingar af valdhöfum okkar samfélags. Börn og ungmenni eru stétt með sín eigin einstöku hagsmunamál, en aðkoma þeirra að ákvarðanatöku er takmörkuð. Börn sérstaklega búa við þá stöðu að ákvarðanir eru teknar um þeirra hagsmuni án þess að þau hafi skýra leið til að koma sínum áherslum að.

Sem dæmi má nefna loftslagsverkföll ungmenna, en þar hafa stjórnvöld ekki komið fram við ungmenni eins og stétt að krefjast réttinda sinna eins og í öðrum verkföllum heldur leyft verkföllunum að standa yfir til lengri tíma án þess að bjóða meira en hrós.

Ungt fólk er mjög opinskátt með kröfur sínar og þarfir, t.d. má nefna kröfur grunnskólanema um bætta kynfræðslu og fjármálalæsi, kröfur framhaldsskólanema um sálfræðinga í skólum, og kröfur háskólanema um atvinnuleysisbætur, hærri námslán, og svo mætti lengi telja. Nefna má að loftslags- og umhverfismálin valda miklum áhyggjum hjá ungmennum ásamt húsnæðis- og leigumarkaðinum, enda er ástandið í dag þess háttar að ungt fólk flytur seint út vegna hás leiguverðs og takmarkaðs svigrúms til að safna sér fyrir kaupum á húsnæði.

Til að taka á þessum vandamálum þarf að valdefla ungt fólk. Meðal annars mætti gefa þau skilaboð að kröfum þeirra sé tekið alvarlega með því að semja við loftslagsverkföllin, og aðstoða mætti við skipulagningu samráðsvettvangs fyrir ungmennaráð.

Píratar eru flokkur sem leggur ríka áherslu á lýðræði og þar með þá hugsjón að fólk eigi rétt á því að eiga þátt í mótun þeirra skyldna sem samfélagið krefst af þeim. Börn, nemendur, og aðrir hópar ungs fólks mega ekki gleymast. Píratar álykta að flokkurinn muni í ákvarðanatöku sem varðar þessa hópa hlýða á raddir ungmenna og leggja sig fram við að eiga samráð við þann hóp sem á við. Flokkurinn muni fylgjast með og taka mið af skipulögðu hagsmunastarfi ungmenna, og leitast við að valdefla starf þeirra. Ungt fólk er komið með nóg af tómum loforðum stjórnmálaflokka og tokenisma. Við þurfum öll að sýna því heiðarleika og gefa því ástæður til þess að treysta á okkur.


**3. Umræður um framhald vinnunnar:**

Það eru þrír möguleikar:
1. Við vinnum þennan texta og samþykkjum inn í kosningakerfið sem ályktunartillögu á þessum fundi.
2. Við vinnum áfram með textann og breytum honum í stefnu fyrir félagsfundinn á miðvikudaginn eða í næstu viku.
3. Við afhendum stefnu- og málefnanefnd textann og höldum áfram að vinna í honum og búum til stefnu á okkar eigin hraða.

Fundargestum var boðið að leggja fyrir fundinn tillögu um að nota frekar möguleika 2 eða 3 frekar en núverandi fyrirkomulag (1). Engar tillögur bárust, haldið verður við 1.

**4. Ályktunin rædd lið fyrir lið**

**5. Kosningar um tillöguna:**

Kosið er um ályktunina eins og hún stendur, með þeim fyrirvara að bæta megi inn vísunum í fyrri stefnur ef það kemur í ljós að það er gerð formkrafa um það.

*Atkvæði já: Andrés Ingi, Einar Hrafn, Huginn, Lenya*

*Atkvæði nei: Engin*

*Atkvæði sitja hjá: Engin*

*Tillaga samþykkt einróma*


Fundi slitið: 18:44
