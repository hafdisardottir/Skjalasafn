# Fjármálaráð

7\. fundur  
26\. nóvember 2020 20:00–21:45  
Nextcloud Talk | WhatsApp

## Nefndarmenn

* Albert Svan Sigurðsson
* Stefán Örvar Sigmundsson (ritari)
* Valborg Sturludóttir (formaður)

## Dagskrá

### Fundur með stefnu- og málefnanefnd

Fundað var með stefnu- og málefnanefnd milli 20:00–20:45 í Nextcloud Talk. Mætt voru nefndarmenn stefnu- og málefnanefndar: Arndís Anna Kristínardóttir Gunnarsdóttir, Eva Pandora Baldursdóttir, Mörður Áslaugarson, Pétur Óli Þorvaldsson og Valgerður Árnadóttir. Einnig mætti Elsa Kristjánsdóttir, framkvæmdastjóri Pírata. Eva og Elsa mættu 12 mínútum seint. Valborg mætti 17 mínútum seint en vegna tæknilegra örðugleika gat hún aðeins heyrt það sem sagt var en ekki látið heyra í sér. Af þeim sökum sá Stefán um að kynna vinnu fjármálaráðs fyrir stefnu- og málefnanefnd.

Stefán greindi frá því að fjármálaráð væri að funda með helstu nefndum til þess að fá innlegg í fjárhagsáætlun næsta árs. Fjármálaráð vill að fjárhagsáætlun sé sem marktækust og hafi spágildi og því þurfi þeir sem sjá um að skipuleggja starf félagsins og kosningarnar til Alþingis að koma með fyriráætlanir og óskir um fjárveitingu sem fyrst svo hægt sé að ljúka vinnu við fjárhagsætlun fyrir áramót. Einnig áréttaði hann að fjármálaráð vilji ekki vera með einræðisvald yfir fjármálum félagsins og þurfa að taka allar fjárhagslegar ákvarðanir einhliða svo hægt sé að gera nákvæma fjárhagsáætlun.

Mörður greindi frá því að stefnu- og málefnanefnd hafi ekki fjallað um fjármögnun þeirra verkefna sem nefndin hafi í hyggju að vinna á næsta ári og því séu engra upplýsinga að vitja hjá nefndinni að svo stöddu.

Arndís fór lauslega yfir verkefni sem hún sá fyrir á næsta ári og minntist á þau tvö Pírataþing sem haldin verða samkvæmt grein 7.2.4 í lögum Pírata. Fyrra Pírataþingið verður haldið dagana 13.–14. febrúar en þar sem COVID-19 verður líklega enn að hrjá heimsbyggðina gerir hún ekki ráð fyrir því að viðburðurinn verði haldinn í raunheimum.

Stefnu- og málefnanefnd sammældist um að gefa sér hálfan mánuð til að vinna fjármagnsbeiðni til að leggja fyrir fjármálaráð.

Elsa deildi vinnuskjali sem Guðjón Sigurbjartsson og Jason Steinþórsson sköpuðu en þar er að finna hugmyndir og tillögur stjórnar Pírata í Reykjavík að skipulagi fyrir kosningar til Alþingis 2021. Fannst mörgum fundarmönnum það vera góður grunnur fyrir vinnu komandi mánaða.

### Fundur fjármálaráðs

Fjármálaráð fundaði 20:45–21:45 í WhatsApp.

#### Úthlutun fjármagns til kjördæmisfélaga

Albert lagði til að notuð yrði [tillaga sem kom fram í upphafi árs](https://x.piratar.is/polity/1/issue/425/) sem gerir ráð fyrir að sú upphæð sem úthlutað verður til kjördæmanna verði skipt í fjóra jafna flokka (25% hver og einn) og mun úthlutun hvers kjördæmisfélags úr hverjum flokki taka mið af:
* fjölda skráðra félagsmanna Pírata með lögheimili í kjördæmi 1. janúar ár hvert.
* fjölda atkvæða Pírata í kjördæmi í síðustu kosningu til Alþingis.
* fjölla íbúa með lögheimili í kjördæmi 1. janúar ár hvert.
* landfræðilegri stærð kjördæmis 1. janúar ár hvert.

Þessari reiknireglu er ætlað að umbuna þeim kjördæmisfélögum sem hafa laðað til sín félagsmenn og skilað félaginu atkvæðum í kosningum til Alþingis. Henni er einnig ætlað að taka tillit til aðstæðna hvers kjördæmis þar sem fjöldi íbúa og landfræðileg stærð geta haft ýmisleg áhrif á kostnað tengdan rekstri félagasamtaka.

#### Annað

Nefndarmenn ræddu um:
* framgang vinnu við rökstuðning um aðgang fjármálaráðs að gögnum úr fjárhagsbókhaldi sem kunna að geyma persónulegar upplýsingar (áframhald frá 6. fundi).
* tilkynningu sem senda þarf kjördæmisfélögum í næstu viku svo þau geti sent beiðni um úthlutun fjarmagns frá móðurfélaginu.
* áætlun um að halda félagsfund í upphafi 2021 til þess að kynna fjárhagsáætlun og verklagsreglur.

Nefndarmenn sammældust um að halda áfram vinnu í sameiningu við verklagsreglur, að ljúka tilkynningu til kjördæmisfélaga og láta framkvæmdastjóra senda hana út fyrir næsta fund og að Stefán muni ljúka vinnu við ofangreindan rökstuðning og koma honum áleiðis til framkvæmdastjórnar og framkvæmdastjóra.