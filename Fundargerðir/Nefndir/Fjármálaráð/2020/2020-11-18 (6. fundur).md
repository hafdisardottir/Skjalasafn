# Fjármálaráð

6\. fundur  
18\. nóvember 2020 20:00–22:00  
Jitsi

## Nefndarmenn

* Albert Svan Sigurðsson
* Stefán Örvar Sigmundsson (ritari)
* Valborg Sturludóttir (formaður)

## Dagskrá

### Fundur með framkvæmdastjórn

Fundað var með framkvæmdastjórn milli 20:00–21:00. Mætt voru nefndarmenn framkvæmdastjórnar: Björn Þór Jóhannesson, Gamithra Marga og Vignir Árnason. Gamithra mætti hálftíma seint.

#### Aðgangur fjármálaráðs að bókhaldskerfi

Björn greindi frá samræðum sínum við framkvæmdastjóra og Sunnu Rós Víðisdóttur, persónuverndarráðgjafi hjá Future404 ehf sem sinnir ráðgjöf fyrir félagið. Samkvæmt honum þá settu viðmælendur hans sig á móti því að fjármálaráð fengi fullan og óheftan aðgang að bókhaldskerfinu af persónuverndarsjónarmiðum þar sem um væri að ræða persónulegar upplýsingar, svo sem upplýsingar um launagreiðslur til starfsmanna, og persónugreinanlegar upplýsingar, svo sem upplýsingar um þá sem stutt hafa félagið fjárhagslega. Björn greindi frá því að rætt hafi verið um möguleika þess að setja upp hliðstætt afrit af bókhaldi félagsins þar sem búið væri að afmá persónulegar og persónugreinanlegar upplýsingar og að slíkt kerfi myndi þá vera uppfært reglulega til að fjármálaráð hefði ávallt aðgang að nýjustu fjárhagsgögnum.

Valborg benti á að þar sem fjármálaráð færi með reglusetningarvald í fjármálaumsjón félagsins og stofnana þess samkvæmt grein 7.3.2. í lögum Pírata, þá gæti það ákveðið hver hefði aðgang að bókhaldi félagsins og af hvaða leyti og þannig veitt sjálfu sér aðgang. Hún taldi einnig að fjármálaráð gæti gætt að trúnaði líkt og framkvæmdastjóri og gjaldkerfi framkvæmdastjórnar og þannig meðhöndlað persónuleg gögn sem snúa að fjármálum félagsins.

Björn taldi að lög um persónuvernd og vinnslu persónuupplýsinga leyfðu ekki frekari aðgang að gögnunum nema þá mögulega ef fjármálaráð gæti lagt fram greinagóðan rökstuðning fyrir mikilvægi gagnanna við gerð fjárhagsáætlunar. Hann lagði til að fjármálaráð útbyggi slíkt skjal til að bera undir framkvæmdastjórn, framkvæmdastjóra og persónuverndarráðgjafa félagsins.

Albert benti á að framkvæmdastjóri hefði nú þegar látið nefndinni í té bankayfirlit fyrir mánuðina janúar út september 2020 og þar af leiðandi hefði nefndin undir höndum persónuupplýsingar sem vörðuðu launamál starfsmanna. Hann taldi að ef sú leið yrði farin að fjármálaráð fengi aðgang að hliðstæðu afriti bókhaldsins þá væri óæskilegt að starfsmaður hefði það hlutverk að afmá upplýsingar um sjálfan sig, því væri betra að fá óháðan þriðja aðila til þess, til dæmis bókara félagsins. Hann benti á að persónuverndarráðgjafi félagsins væri ráðgjafi en ekki ákvörðunaraðili og að fjármálaráð og framkvæmdastjórn þurfi að finna farsæla lendingu málsins sem uppfyllir bæði lög Pírata og persónuverndarlög.

Fundarmenn ræddu um samráðsfund Pírata sem er á dagskrá 3. desember og komust að þeirri niðurstöðu að það yrði ekki heppilegur vettvangur til að bera upp málið. Sammældust fundarmenn um að málið yrði rætt síðar og þá í viðveru framkvæmdastjóra og persónuverndarráðgjafa félagsins.

#### Fjárhagsáætlun fyrir árið 2021

Albert greindi frá stöðu fjárhagsáætlunar og spurði framkvæmdastjórn hvort vænta mætti fjárhagsáætlunar frá henni varðandi næsta ár og þá sérstaklega kosningar til Alþingis. Björn sagði enga slíka vinnu í gangi og benti á að það væri fjármálaráðs að gera fjárhagsáætlun og að framkvæmdastjórn væri upptekin við að funda um framtíð Pírataspjallsins á Facebook og undirbúa prófkjör næsta árs. Albert benti á mikilvægi þess fyrir fjárhagsáætlun að fá sýn framkvæmdastjórnar á mögulegum útgjöldum kringum kosningabaráttuna. Björn greindi frá slæmri stöðu fjárhagsáætlunargerðar frá stofnun félagsins og kvaðst ekki geta veitt frekari upplýsingar að sinni.

Stefán benti á að fjármálaráð vildi ekki vera með alræðisvald yfir því hvernig fjármunum félagsins verður varið og því þyrfti að vera samráð við framkvæmdastjórn og aðrar nefndir. Hann benti á að til þess að fjárhagsáætlun hefði spárgildi þyrftu öll fyrirséð útgjöld af hálfu framkvæmdastjórnar og annarra nefnda og svo styrkir til aðildarfélaga að liggja fyrir.

### Fundur fjármálaráðs

Fjármálaráð fundaði 21:00–22:00.

Nefndarmenn ræddu um:
* afstöðu framkvæmdastjórnar gagnvart fjárhagsáætlun. Stefán benti á að þar sem að ekki væri að vænta fjárhagsáætlunar frá framkvæmdastjórn yrðu liðir sem snúa að prófkjöri og kosningu til Alþingis að vera grófir en ekki ítarlegir enda væri óskynsamlegt að binda hendur framkvæmdastjórnar svo langt fram í tímann.
* undirbúning rökstuðnings fyrir mikilvægi gagnanna sem kunna að geyma persónulegar upplýsingar við gerð fjárhagsáætlunar.
* samráðsfund Pírata 3. desember. Valborg mun flytja erindi um störf fjármálaráðs og þarf að hafa samband við framkvæmdastjóra til að komast á mælendaskrá.
* mikilvægi þess að funda með stefnu- og málefnanefnd sem fyrst.
* mikilvægi þess að hefja vinnu við drög að verklagsreglum fjármálaráðs.
* mikilvægi þess að senda drög að fjárhagsáætlun til aðildarfélaga og fá þeirra innsýn.

Samþykkt var að Albert skyldi hafa samband við stefnu- og málefnanefnd til að bóka sameiginlegan fund með þeim.

Nefndarmenn sammældust um að vinna í sameiningu ofangreindan rökstuðning og hefja vinnu við drög að verklagsreglum.