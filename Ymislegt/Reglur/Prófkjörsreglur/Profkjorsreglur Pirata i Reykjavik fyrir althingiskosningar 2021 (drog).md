***Fyrirspurnir og tillögur varðandi prófkjörsreglur sendist á reykjavik@piratar.is***

**Prófkjörsreglur Pírata í Reykjavík fyrir alþingiskosningar í september 2021**

## Framboð og kjörgengi

Píratar í Reykjavík boða til prófkjörs til að velja frambjóðendur á lista fyrir bæði Reykjavíkurkjördæmin fyrir Alþingiskosningarnar 2021.

Allt félagsfólk Pírata, sem kjörgengt er til þeirra alþingiskosninga sem um ræðir. Þau sem eru í kjördæmaráðum eða stjórnum kjördæmafélaga þar sem ekki er starfandi kjördæmaráð, geta ekki bjóðið sig fram nema að segja sig fyrst úr viðkomandi ráðum/stjórnum.

Frambjóðandi tilkynni framboð sitt í Reykjavíkurkjördæmunum í kosningakerfi Pírata x.piratar.is og með tölvupósti á profkjor2021reykjavik@piratar.is

Meðal þess sem þarf að koma fram í tölvupóstinum svo framboðið teljist löglegt er:

* Nafn frambjóðanda

* Kennitala

* Lögheimili

* Símanúmer

* Tölvupóstur

* Í hvaða kjördæmi/kjördæmum frambjóðandi býður sig fram

Frambjóðandi kynni sig með texta og mynd á x.piratar.is.

Með framboði sínu telst frambjóðandi lýsa því yfir að viðkomandi muni hafa kjörgengi í Alþingiskosningum á Íslandi í september 2021. Til þess þarf frambjóðandi meðal annars að vera 18 ára í upphafi þess mánaðar sem áætlað er að kosningin fari fram, það er í september 2021.


Frambjóðandi sem tekur sæti á framboðslista Pírata skal samþykkja það með undirskrift sinni. Þar með staðfestir viðkomandi endanlegt sæti á listanum og gefur samþykki sitt fyrir umboðsmönnum listans. Þetta skal gert eigi síður en 7 dögum áður en frestur til að skila framboðslistum rennur út, ellegar er heimilt að fella viðkomandi af lista.

## Tímasetningar

* Opnað verður fyrir framboð í kosningakerfinu, x.piratar.is, á viðeigandi undirþingi, 9. janúar 2021 kl. 14:00.

* Frestur til að skila inn framboði rennur út miðvikudaginn 3. mars 2021. kl. 14:00. Þá kosning hefst kl 16:00 á x.piratar.is.

* Kosningin stendur í 10 daga, til laugardagsins 13. mars 2021 kl. 16:00.

## Niðurstaða prófkjörs

Frambjóðendum verður raðað á framboðslista samkvæmt úrslitum prófkjörsins í kosningakerfi Pírata með Schulze-aðferð.

Frambjóðanda  er heimilt að víkja sæti eða taka sæti neðar á lista en prófkjör segja til um og færast þá aðrir frambjóðendur ofar á listann með einfaldri tilfærslu. Sömuleiðis, hafni frambjóðandi sæti eða verði ófær um að taka sæti á listanum færast þau sem eru neðar ofar á listann með einfaldri tilfærslu.

Óski frambjóðandi eftir tilfærslu neðar á lista eða afskráningu af lista eftir að niðurstaða prófkjörs er ljós, skal senda óskir þar um í tölvupósti til kjördæmisráðs viðkomandi kjördæmis (profkjor2021reykjavik@piratar.is) innan við 8 klst. eftir að atkvæðagreiðslu lýkur. Að þeim tíma liðnum er gert ráð fyrir að óskir um tilfærslu og niðurfellingar hafi skilað sér og getur framkvæmdaraðili prófkjörsins þá hafið vinnu við fá uppröðunina og framboðin formlega staðfest hjá þeim sem raðast hafa á listann.

Að prófkjöri loknu verður frambjóðendum raðað á framboðslista Pírata í Reykjavíkurkjördæmunum samkvæmt félagslögum Pírata.

Tölvukeyrðar niðurstöður atkvæðagreiðslu birtast sjálfvirkt á x.piratar.is eins fljótt og auðið er eftir að kosningu lýkur.  

Hafi færri en 100 atkvæði verið greidd þegar kosningu lýkur er niðurstaða ekki birt og prófkjörið framlengt um eina viku og öllum félagsmönnum Pírata á landsvísu boðið að greiða atkvæði.

Þeim frambjóðanda sem raðast efst í prófkjörinu er fyrst boðið að velja í hvoru Reykjavíkurkjördæminu viðkomandi tekur sæti. Frambjóðandi sem raðast í annað sæti er þá raðað í efsta sæti í hinu Reykjavíkukjördæminu og svo koll af kolli þar til allir hafa raðast niður á listana.  

Að öðru jöfnu er gert ráð fyrir að frambjóðandi velji efsta mögulega sæti miðað við niðurstöðu prófkjörsins. Gengið er út frá því að styrkleiki Pírata verði jafn í Alþingiskosningunum í báðum Reykjavíkurkjördæmunum.

Hafi frambjóðandi fyrirvara um þessa röðunaraðferð á listanna þarf viðkomandi að geta þess í ofangreindum framboðs tölvupósti og í kynningu sinni á x.piratar.is.  Þar getur frambjóðandi til dæmis tekið fram:

* í hvoru Reykjavíkurkjördæminu frambjóðandi kýs að taka sæti, skipti það frambjóðandann máli, standi fjöldi raðaðra frambjóðenda á jöfnu fyrir ofan hann.
* ef hann vill **ekki** taka sæti ofar á lista en tiltekið sæti og **ekki** neðar á lista en tiltekið sæti. 

Til að stuðla að jafnari dreifingu kynja milli Reykjavíkurlistana tveggja, þó þannig að úrslit prófkjörsins séu virt hvað sæti varðar, hefur kjörstjórn heimild til að færa frambjóðendur milli listanna án þess þó að færa frambjóðanda niður eða upp um sæti. 

Þegar tölvukeyrðar niðurstöður liggja fyrir mun kjörstjórn raða fólki endanlega á listana tvo samkvæmt tölvukeyrðum niðurstöðum, ofangreindu ákvæði um dreifingu kynjanna og áður fram komnum óskum frambjóðenda að höfðu samráði við þá ef þörf gerist.

Endanlegar niðurstöður prófkjörsins verða eftir það birtar opinberlega í síðasta lagi 48 klukkustundum eftir að atkvæðagreiðslu lýkur. 

Tölfræði bak við röðun verður birt greiði 100 eða fleiri atkvæði í prófkjörinu.


## Kosningaréttur í prófkjörum Pírata

Kosningarétt í þessu prófkjöri Pírata í Reykjavík hafa þeir sem eru félagsmenn í Pírötum í  Reykjavík og hafa hafa verið skráðir Píratar í 28 daga eða lengur þegar prófkjörinu lýkur og eru með aðgang að kosningakerfi Pírata í Reykjavík.*

Kosningaréttur fer að öðru leyti eftir lögum Pírata í Reykjavík og ákvörðun stjórnar eða kjördæmisráðs ef það starfar, innan ramma laga Pírata.

## Siðareglur framboðsins

Frambjóðendur í prófkjöri sýna öðrum frambjóðendum kurteisi og virðingu og koma fram af háttvísi, bæði í ræðu og riti.

Frambjóðendur gera skriflega grein fyrir öllum þeim hagsmunum sem gætu skipt máli við framboðið og birta með framboðslýsingunni. Vísað er til reglna um hagsmunaskráningu alþingismanna við mat á hagsmunum frambjóðanda, sjá https://www.althingi.is/um-althingi/upplysingar-um-althingi/reglur-settar-af-forsaetisnefnd-/thingmenn-og-thingflokkar/hagsmunaskraning/

Með framboðsskráningu staðfestir frambjóðandi að hún/hán/hann hafi kynnt sér þær kvaðir og skyldur sem fylgi framboði og samþykki þær.

## Vinsamleg tilmæli, ráð og kröfur til frambjóðenda

Frambjóðendur eru hvattir til að bjóða sig ekki fram nema þau hafi fullan hug á að taka sæti á lista, jafnvel neðar en þau hefðu óskað sér. Það eru vinsamleg tilmæli til frambjóðenda að lækka sig frekar en segja sig af lista, geti þau ekki hugsað sér að vera í því sæti sem þeim býðst.

Boðið verður upp á  námskeið fyrir frambjóðendur þar sem núverandi þingmenn fræða um það sem felst í framboði og þingmennsku ef til kemur.  Frambjóðendur eru hvött til að taka þátt í námskeiðinu.

Frambjóðendur eru hvött til að vanda skráningu sína á x.piratar.is og svara þar meðal annars eftirfarandi spurningum:

1. Frambjóðandi lýsir því yfir að hafa lesið og skilið grunngildi Pírata og samþykkir að vinna eftir þeim í kosningabaráttunni og ef til þingsetu kemur.
2. Vilt þú að tillögur Stjórnlagaráðs verði lagðar til grundvallar frumvarpi að nýrri stjórnarskrá?
3. Hvaða stefnumál, úr samþykktum stefnum Pírata, þykja þér mikilvægust fyrir komandi kjörtímabil?
4. Hvað telur þú að þú hafir til brunns að bera sem gerir þig að góðum kosti til að gegna þingmennsku fyrir Pírata?
5. Með hvaða hætti telur þú líklegast að Píratar geti fengið sínum málum fram gengt á þingi?
6. Ef þú nærð kjöri til alþingis og seinna kæmi til ágreinings og aðstæðna þar sem þú segir þig úr flokknum, myndir þú þá segja af þér þingmennsku og víkja þar með þingsætinu til varamanns eða myndir þú sitja áfram sem óháður eða með starfa öðrum flokkum?

Frambjóðandi má hvetja til skráningar í Pírata í Reykjavíkur kjördæmunum og til að taka þátt í vali frambjóðenda á lista.

Frambjóðendur sem lenda í einu af fimm efstu sætunum þurfa að vera tilbúin til að leggja á sig mikla vinnu í aðdraganda kosninganna. Gera má ráð fyrir að minnsta kosti 20 tíma vinnu á viku síðustu 3 mánuði fyrir kjördag. Að sjálfsögðu á þetta við um full frískt fólk og einnig er ekki verið að hvetja fólk til að vinna “yfir sig”.

Frambjóðendur þurfa að taka þátt í að safna meðmælendum með framboði lista Pírata í kjördæmi sínu. Óskað er eftir að hver og einn safni að minnsta kosti tíu undirskriftum meðmælenda til að létta vinnu af sjálfboðaliðum.

## Vinsamleg tilmæli eða ráð til kjósenda

Við hvetjum þau sem hug hafa á að velja á framboðslista að skrá sig í Pírata meira en 30 dögum áður en prófkjörum lýkur til að tryggja sér kosningarétt.

\* *Skráningarmörkum kjósenda breytt úr 30 dögum í 28 daga skv. ákvörðun kjördæmisráðs.*
