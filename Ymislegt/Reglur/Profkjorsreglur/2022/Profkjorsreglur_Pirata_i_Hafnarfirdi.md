*Þessi drög eru í umsagnarferli hjá grasrót Pírata í Hafnarfirði sem lýkur 29. janúar. Birt með fyrirvara um breytingar.*

## Prófkjörsreglur og leiðbeiningar fyrir framboð í prófkjöri Pírata vegna sveitarstjórnarkosninga 2022 í Hafnarfirði

Sveitarstjórnarkosningar fara fram á Íslandi 14. maí 2022. Framkvæmdastjórn Pírata ásamt stjórn Pírata í Suðvesturkjördæmi (PíSuV) hafa ákveðið að fram fari prófkjör við val á framboðslista Pírata fyrir sveitarstjórnarkosningarnar í Hafnarfirði. Hér fyrir neðan er að finna allar upplýsingar varðandi framkvæmd prófkjörsins.

Ábyrgðaraðili prófkjörsins er framkvæmdastjóri Pírata, Elsa Kristjánsdóttir. Allar frekari upplýsingar um framkvæmd prófkjörs veitir Elsa, framkvaemdastjori@piratar.is.


### Tímalína prófkjörs

**Frestur til að bjóða sig fram rennur út 1. mars kl.15:00**

**Kynningar frambjóðenda á vegum Pírata verða frá miðvikudegi til föstudags 2.-4. febrúar**

**Kosning hefst 5. mars kl.15:00**

**Kosningu lýkur 12. mars kl. 15:00**

**Niðurstöður verða birtar þá þegar.**


### Leiðbeiningar um þátttöku í prófkjöri
Frambjóðendur tilkynna sjálfir framboð inn á þing Pírata í Hafnarfirði í kosningakerfi Pírata á https://x.piratar.is ásamt því að skila inn formi til ábyrgðaraðila sveitarstjórnarkosninga.

Til þess að tilkynna framboð á kosningakerfinu þarf að:

1. Hafa lögheimili í Hafnarfirði
2. Vera skráð/ur í Pírata.
3. Vera skráð/ur í kosningakerfi Pírata sem notandi.
4. Smella á „Tilkynna framboð“ hnappinn.
5. Jafnframt þarf að skila inn formlegri tilkynningu til  ábyrgðaraðila sveitarstjórnarkosninga í gegnum form á netinu: https://piratar.is/pih-profkjor2022/

Sú tilkynning skal berast með öllum nauðsynlegum upplýsingum áður en framboðsfrestur rennur út þann 1.mars 15:00.

Sértu ekki skráð/ur í kosningakerfið þá geturðu haft samband við viðkomandi aðildarfélag eða framkvaemdastjori@piratar.is.

Ábyrgðaraðili prófkjörs mun hafa samband við alla þátttakendur við skráningu til að kynna ferlið framundan og athuga að skráning sé fullnægjandi.
 
### Kynning á frambjóðendum

Kynning á frambjóðendum mun fara fram á rafrænum fundum.

Ábyrgðaraðili prófkjörsins munu í samstarfi við starfsfólk skipuleggja kynningarfundi á netinu þar sem frambjóðendur fá fyrirfram ákveðin tíma til að kynna sig og svara spurningum frá félagsfólki. Nánari útlistun á tíma og fyrirkomulagi verður kynnt 1. mars þegar framboðsfrestur er liðin. Frambjóðendum er ráðlagt að undirbúa sig og vera reiðubúin.

Frambjóðendur eru hvattir til að svara eftirfarandi spurningum og birta svörin á Mín síða á kosningakerfi Pírata (https://x.piratar.is )

1. Hvers vegna vilt þú bjóða þig fram fyrir Pírata?

2. Hvað gerir þig að góðum kosti til að vera bæjarfulltrúi í Hafnarfrði?

3. Hver eru þín helstu stefnumál?

4. Eða settu eitthvað fram sem þú heldur að gæti vakið áhuga fólks á framboði þínu.

**Gleymið ekki hagsmunaskráningunni sem verður að koma fram á Mínum síðum.**

### Fullskipaður framboðslisti og staðfesting hans

Niðurstaða prófkjörs er bindandi. Frambjóðendur geta þó óskað eftir að taka sæti neðar á lista og færast þá aðrir frambjóðendur upp sem því nemur. Taki færri þátt í prófkjöri en taka skulu sæti á lista til framboðs mun ábyrgðaraðili prófkjörsins raða á listann. Fullskipaður listi verður kynntur innan viku.

### Sáttmáli frambjóðenda

**Frambjóðendur beðnir um að hafa eftirfarandi atriði í huga í framboði sínu:**

1. Frambjóðendur í prófkjöri sýna öðrum frambjóðendum kurteisi og virðingu og koma fram af háttvísi, bæði í ræðu og riti.

2. Frambjóðendur koma heiðarlega fram, eru sannsöglir og málefnalegir.

3. Frambjóðendur gæta þess að sýna auðmýkt gagnvart ábyrgð sinni og valdi sem frambjóðendur Pírata.

4. Frambjóðendur hafa í huga að ekki er hefð fyrir kostuðum auglýsingum frambjóðenda í prófkjörum Pírata. Ekki er hægt að banna frambjóðendum fjárútlát til að koma framboði sínu á framfæri en þeim er engu að síður upp á lagt að halda þeim í hófi. Ágætt viðmið er að fara ekki yfir 25 þús. kr. í auglýsingakostnað.

## Prófkjörsreglur fyrir sveitarstjórnarkosningar í Hafnarfirði 2022

Frambjóðandi skal tilkynna framboð með innsendingu forms á slóðinni https://piratar.is/pih-profkjor2022/. Þar þarf að koma fram eftirfarandi:

* Fullt nafn (samkvæmt þjóðskrá)

* Kennitala

* Staða, starfsheiti eða lífsköllun

* Lögheimili

* Símanúmer og netfang sem einungis eru nýtt fyrir samskipti vegna framboðs og verður ekki birt almenningi

* Ljósmynd sem má nota á samfélagsmiðlum Pírata sem og í fjölmiðlum.
 
**Með framboðsskráningu samþykkir frambjóðandi að hann hafi kynnt sér eftirfarandi kvaðir sem fylgir framboðinu og samþykki þær:**

1. Frambjóðandi skal vera skráður í Pírata sem og aðildarfélagið Píratar í Hafnarfirði. (sjá https://x.piratar.is/polity/108/)

2. Frambjóðandi skal gera grein fyrir kjörgengi skv. 6. gr. kosningalaga nr. 112/2021.

3. Frambjóðandi útvegar ábyrgaraðila prófkjörs allar nauðsynlegar upplýsingar sem koma fram í þessum reglum og leiðbeiningum.

4. Frambjóðandi samþykkir með undirskrift endanlegt sæti á lista og gefur hann einnig samþykki fyrir umboðsmönnum listans. Þetta skal gert eigi síður en fjórum dögum áður en frestur til að skila listanum rennur út, ellegar er heimilt að fella frambjóðanda af lista.

5. Framboðslistum verður raðað samkvæmt úrslitum forgangskosningar með Schulze aðferð eftir kosningu í kosningakerfi Pírata. Þó skal frambjóðendum heimilt að víkja sæti og taka lægra sæti á lista en kjör hans segir til um, og færast þá aðrir frambjóðendur ofar á lista. Starfsfólki Pírata er ekki heimilt að taka fyrsta eða annað sæti. Hafni frambjóðandi sæti eða geti af öðrum sökum ekki tekið því skal afmá nafn hans af listanum og færa þá sem á eftir koma upp um eitt sæti. Nægi fjöldi frambjóðenda að þessum breytingum loknum ekki lögbundnu lágmarki fyrir fullskipaðan framboðslista er ábyrgðaraðila listans heimilt að bæta nöfnum þeirra sem það samþykkja í sæti á eftir þeim sem kjörnir hafa verið á framboðslistann.

6. Allir félagsmenn sem skráðir hafa verið í Pírata í 30 daga eða lengur munu hafa kosningarétt í prófkjöri Pírata í Hafnarfirði. Lokadagsetning til að skrá sig í Pírata og hafa atkvæðisrétt er á miðnætti þann 10. febrúar n.k. eða 30 dögum áður en kosningum lýkur.

7. Ef frambjóðandi er ekki kjörgengur er heimilt að víkja honum af lista svo listinn sé löglegur. Ábyrgðaraðila prófkjörs ber að athuga kjörgengi frambjóðenda áður en fullbúinn listi er kynntur.

8. Frambjóðendur gera grein fyrir öllum þeim hagsmunum sem gætu skipt máli við framboðið. Hagsmunaskráningu skal lokið áður en kosning hefst þann 5. mars. Skrá skal hagsmuni inn á Mínum síðum frambjóðanda í kosningakerfi Pírata (https://x.piratar.is) Hagsmunaskráning skal fylgja reglum Hafnarfjarðarbæjar um hagsmunaskráningu kjörinna fulltrúa.
Reglur um hagsmunaskráningu bæjarfulltrúa í Hafnarfirði: https://www.hafnarfjordur.is/media/stefnur-og-reglur/1604144-Reglur-um-skraningu-a-fjarhagslegum-hagsmunum-og-trunadarstorfum-baejarfulltrua-og-fulltrua-i-fagradum-utan-baejarstjornar-01062016.pdf

9. Sé greitt fyrir auglýsingar til kynningar á framboði í prófkjöri verður að gera grein fyrir þeim fjárútlátum. Þetta er samkvæmt landslögum og má finna leiðbeiningar hér.
