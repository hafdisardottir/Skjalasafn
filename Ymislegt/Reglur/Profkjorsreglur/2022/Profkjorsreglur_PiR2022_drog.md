Prófkjörsreglur og leiðbeiningar fyrir framboð í prófkjöri
Pírata vegna sveitarstjórnarkosninga 2022 í Reykjavík
---------------------------------------------------------------------------
Opnað verður fyrir framboð þriðjudaginn 11. janúar 2022. Framboðsfresti lýkur þann 12.
febrúar kl. 15:00 og hefst þá kosning. Kynning á frambjóðendum á sér stað rafrænt
dagana 14-18. febrúar. Þann 19. febrúar lýkur kosningu kl. 15:00 og verða niðurstöður
kynntar í kjölfarið. Ábyrgðaraðili prófkjörs er starfshópur stjórnar Pírata í Reykjavík
myndaður af þeim sem bjóða sig ekki fram í prófkjörinu.

**Leiðbeiningar um tilkynningu:**

Frambjóðendur tilkynna sjálfir framboð inn á þing Pírata í Reykjavík í kosningakerfi Pírata
á https://x.piratar.is ásamt því að skila inn formi til ábyrgðaraðila sveitarstjórnakosninga.

Til þess að tilkynna framboð á kosningakerfinu þarf að:

1. Vera skráð/ur í Pírata.
2. Vera skráð/ur í kosningakerfi Pírata sem notandi.
3. Smella á „Tilkynna framboð“ hnappinn.
4. Jafnframt þarf að skila inn **formlegri tilkynningu** til ábyrgðaraðila
sveitarstjórnarkosninga í sveitarfélaginu sem er stjórn Pírata í Reykjavík í gegnum
form á netinu: https://forms.gle/Guyeh5wxKfUTDU9dA
Sú tilkynning skal berast með öllum nauðsynlegum upplýsingum áður en
framboðsfrestur rennur út þann 12. febrúar 15:00.

Sértu ekki skráð/ur í kosningakerfið þá geturðu haft samband við viðkomandi aðildarfélag
eða framkvaemdastjori@piratar.is.

***Þau sem hafa í hyggju að tilkynna framboð skulu kynna sér eftirfarandi prófkjörsreglur
þar sem fram kemur hvaða upplýsingum ber að skila við tilkynningu um framboð.***

### Prófkjörsreglur fyrir sveitarstjórnarkosningar 2022

**Reglur um prófkjör Pírata fyrir sveitarstjórnakosningar 2022 og skyldur
frambjóðenda í prófkjöri Pírata í Reykjavík.**

Frambjóðandi skal tilkynna framboð með innsendingu forms á slóðinni
https://forms.gle/Guyeh5wxKfUTDU9dA. Þar þarf að koma fram eftirfarandi:

● Fullt nafn (samkvæmt þjóðskrá)

● Kennitala

● Staða, starfsheiti eða lífsköllun

● Lögheimili

● Símanúmer og netfang sem einungis eru nýtt fyrir samskipti vegna framboðs og verður ekki birt almenningi

● Ljósmynd sem má birta almenningi

**Með framboðsskráningu samþykkir frambjóðandi að hann hafi kynnt sér eftirfarandi
kvaðir sem fylgir framboðinu og samþykki þær:**

1. Frambjóðandi skal vera skráður í Pírata (sjá https://x.piratar.is)

2. Frambjóðandi skal gera grein fyrir kjörgengi skv. 3 gr.laga um framboð
til sveitarstjórnarkosninga nr. 5/1998

3. Frambjóðandi útvegar stjórn Pírata í Reykjavík allar nauðsynlegar
upplýsingar sem koma fram í þessum reglum og leiðbeiningum.

4. Frambjóðandi samþykkir með undirskrift endanlegt sæti á lista og gefur
hann einnig samþykki fyrir umboðsmönnum listans. Þetta skal gert eigi
síður en 4 dögum áður en frestur til að skila listanum rennur út, ellegar
er heimilt að fella frambjóðanda af lista.

5. Framboðslistum verður raðað samkvæmt úrslitum forgangskosningar
með Schulze aðferð eftir kosningu í kosningakerfi Pírata. Þó skal
frambjóðendum heimilt að víkja sæti og taka lægra sæti á lista en kjör
hans segir til um, og færast þá aðrir frambjóðendur ofar á lista.
Starfsmanni er ekki heimilt að taka fyrsta eða annað sæti. Hafni
frambjóðandi sæti eða geti af öðrum sökum ekki tekið því skal afmá
nafn hans af listanum og færa þá sem á eftir koma upp um eitt sæti.
Nægi fjöldi frambjóðenda að þessum breytingum loknum ekki
lögbundnu lágmarki fyrir fullskipaðan framboðslista er ábyrgðaraðila
listans heimilt að bæta nöfnum þeirra sem það samþykkja í sæti á eftir
þeim sem kjörnir hafa verið á framboðslistann.

6. Allir félagsmenn Pírata í Reykjavík sem skráðir hafa verið í Pírata í 30
daga eða lengur munu hafa kosningarétt í prófkjöri Pírata í Reykjavík.
Lokadagsetning til að skrá sig í Pírata og hafa atkvæðisrétt er þann 19.
janúar n.k. eða 30 dögum áður en kosningum lýkur.

7. Ef frambjóðandi er ekki kjörgengur er heimilt að víkja honum af lista svo
listinn sé löglegur.

8. Frambjóðendur gera grein fyrir öllum þeim hagsmunum sem gætu skipt
máli við framboðið. Hagsmunaskráningu skal lokið áður en kosning
hefst þann 12. febrúar. Skrá skal hagsmuni inn á Mínum síðum
frambjóðanda í kosningakerfi Pírata (https://x.piratar.is)

9. Kaup á atkvæðum eru ekki leyfileg undir neinum kringumstæðum.
Verður frambjóðandi uppvís um slíkt verður málinu vísað til
úrskurðarnefndar Pírata sem mun taka ákvörðun um áframhaldandi
þátttöku frambjóðandans í prófkjöri.

10. Eftirfarandi tillögur verða lagðar fyrir félagsfund til atkvæðagreiðslu.
Einungis ein tillaga verður færð í reglurnar.

10.a. Að greiða ekki fyrir umfjallanir, birtingar á greinum eða auglýsingar í prófkjörinu.

10.b. Auglýsingar vegna framboðs til prófkjörs eru leyfðar en einungis
úr eigin vasa. Hámark kostnaðar vegna auglýsinga er 50.000 kr.
Ef tekið er sæti á lista þarf að gefa upp kostnað við auglýsingar.

10.c. Kaup á auglýsingum vegna framboðs í prófkjöri fara í gegnum
sérstakan hópfjármögnunarpott. Ekki er heimilt að kaupa
auglýsingar með öðru fjármagni. Píratar í Reykjavík leggja fram
fjármagnspott fyrir kostanir á auglýsingum sem er
hópfjármagnaður af einstaklingsframlögum. Einstaklingar geta
millifært á reikning Pírata í Reykjavík með skýringunni “Pottur”.
Pottinum er svo úthlutað jafnt til þeirra frambjóðenda sem sækja
um styrk fyrir þann 12. febrúar.

### Sáttmáli frambjóðenda

**Frambjóðendur beðnir um að hafa eftirfarandi atriði í huga í framboði sínu:**

1. Frambjóðendur í prófkjöri sýna öðrum frambjóðendum kurteisi og virðingu og koma
fram af háttvísi, bæði í ræðu og riti.
2. Frambjóðendur koma heiðarlega fram, eru sannsöglir og málefnalegir.
3. Frambjóðendur gæta þess að sýna auðmýkt gagnvart ábyrgð sinni og valdi sem
frambjóðendur Pírata.

**Að lokum:**

Að öllu jöfnu verður gert ráð fyrir að frambjóðandi vilji efsta mögulega sæti miðað við
niðurstöðu prófkjörs.

Frambjóðendur eru hvattir til að svara eftirfarandi spurningum og birta svörin á Mín síða á
kosningakerfi Pírata (https://x.piratar.is )

1. Hvers vegna vilt þú bjóða þig fram fyrir Pírata?
2. Hvað gerir þig að góðum kosti til að vera sveitarstjórnarfulltrúi í Reykjavík?
3. Hver eru þín helstu stefnumál?
4. Eða settu eitthvað fram sem þú heldur að gæti vakið áhuga fólks á framboði þínu.

**Gleymið ekki hagsmunaskráningunni sem verður að koma fram á Mínum síðum.**

Birt með fyrirvara um breytingar.

Píratakveðjur,
Stjórn Pírata í Reykjavík
reykjavik@piratar.is
